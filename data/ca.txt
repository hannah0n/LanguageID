Elies, el tixbita, de Tixbé de Galaad, va dir a Acab:
--Per la vida del Senyor, Déu d'Israel, a qui jo serveixo, et juro que no hi haurà rosada ni pluja en tots aquests anys fins que jo no ho digui.
El Senyor va comunicar la seva paraula a Elies. Li digué:
--Vés-te'n d'aquí cap a l'orient i amaga't al torrent de Querit, a l'altra banda del Jordà.
Beu aigua del torrent.
Jo he ordenat als corbs que t'alimentin.
Ell va fer tal com el Senyor li havia dit: se'n va anar a viure al torrent de Querit, a l'altra banda del Jordà.
Els corbs li portaven pa i carn cada matí i cada vespre, i bevia aigua del torrent.
Al cap d'un quant temps, el torrent es va assecar, perquè no plovia al país.
Llavors el Senyor va comunicar la seva paraula a Elies. Li digué:
--Vés a Sarepta de Sidó i queda-t'hi.
He disposat que et mantingui una viuda d'aquella ciutat.
Ell se'n va anar a Sarepta. Arribat a la porta de la ciutat, veié una viuda que recollia llenya.
La va cridar i li digué:
--Porta'm, si et plau, una mica d'aigua en un gerro, que vull beure.
Quan anava a portar-la-hi, Elies la va cridar de lluny estant i li digué:
--Porta'm també, si et plau, un tros de pa.
Ella va respondre:
--Et juro per la vida del Senyor, el teu Déu, que no tinc gens de pa.
Només em queda al pot un grapat de farina i una mica d'oli a la gerra.
Ara recollia unes branques per coure-ho per a mi i per al meu fill.
Ens ho menjarem i després morirem.
Llavors Elies li va dir:
--No tinguis por.
Vés i fes tal com has dit; però, amb la farina que tens, cou-me primer un panet i porta-me'l.
Després ja en couràs per a tu i per al teu fill, perquè això diu el Senyor, Déu d'Israel:
"El pot de farina no es buidarà ni la gerra d'oli s'acabarà, fins al dia que el Senyor enviarà la pluja a la terra."
Ella se'n va anar i va fer tal com Elies li havia dit.
I en van menjar ell i ella amb tota la seva família, durant dies i dies.
El pot de farina no va buidar-se ni l'oli de la gerra s'acabà, tal com el Senyor havia anunciat per boca d'Elies.
Un quant temps després d'això, el fill d'aquella dona, la mestressa de la casa, es va posar malalt, i la malaltia era tan greu que el noi es va morir.
Ella va dir a Elies:
--Deixa'm estar, home de Déu!
¿Has vingut a casa per recordar a Déu les meves faltes i fer morir el meu fill?
Ell li va respondre:
--Dóna'm el teu fill.
Elies el va rebre dels braços d'aquella dona, el va pujar a la cambra de dalt, on vivia, i l'ajagué al seu propi llit.
Després va invocar el Senyor dient:
--Senyor, Déu meu!
¿Fins i tot a aquesta viuda que m'hostatja vols mal, que fas morir el seu fill?
Llavors s'estirà tres vegades sobre el nen i va invocar encara el Senyor dient:
--Senyor, Déu meu!
Fes que la vida torni a dins d'aquest infant!
El Senyor va escoltar el crit d'Elies, la vida tornà a entrar dintre l'infant, i l'infant va reviure.
Elies va prendre el nen i el baixà de la cambra de dalt.
El retornà a la seva mare i li digué:
--Mira, el teu fill és viu!
La dona va dir a Elies:
--Ara veig que ets un home de Déu i que la paraula del Senyor que tu pronuncies es compleix fidelment.
i la reialesa va passar a Darius, el mede, que tenia seixanta-dos anys.
Darius va creure oportú de nomenar cent vint sàtrapes per a administrar tot el seu reialme, i, per damunt d'ells, designà tres alts funcionaris.
Daniel era un d'aquests tres.
Els sàtrapes havien de donar compte de l'administració als tres alts funcionaris, per evitar al rei qualsevol perjudici.
Daniel es distingia entre els alts funcionaris i els sàtrapes perquè estava dotat més que ningú, i el rei pensava posar-lo al capdamunt de tot el reialme.
Per això els altres dos alts funcionaris i els sàtrapes cercaven algun motiu de queixa contra Daniel en l'administració del regne, però no van trobar-ne cap ni tampoc van trobar indicis de corrupció.
Daniel era de tota confiança, i no el podien acusar de corrupció ni de negligència.
Llavors aquells homes es van dir:
«No trobarem res contra Daniel si no ho busquem en la religió del seu Déu.» Aquells alts funcionaris i sàtrapes van anar, doncs, tot seguit a trobar el rei per dir-li:
--Que el rei Darius visqui per sempre!
Tots els alts funcionaris del regne, els prefectes, els sàtrapes, els consellers i els governadors han acordat de redactar un decret reial que posi en vigor aquesta prohibició:
"Durant trenta dies, ningú no podrà adreçar cap pregària a cap déu o a cap home, sinó tan sols a tu, oh rei; si ho fa, serà llançat a la fossa dels lleons."
Ara, doncs, oh rei, signa aquest decret i promulga aquesta prohibició; i que ningú no la pugui modificar, tal com exigeix la llei irrevocable dels medes i dels perses.
El rei Darius va signar aquella prohibició.
Quan Daniel va saber que havia estat signat aquell decret, entrà a casa seva.
La casa tenia orientades les finestres de la cambra alta cap a Jerusalem, i allà tres vegades cada dia Daniel s'agenollava pregant i lloant el seu Déu; així ho havia fet sempre.
Aquells homes, doncs, van anar-hi i van trobar Daniel pregant i suplicant al seu Déu.
Tot seguit es presentaren al rei i li van recordar el seu decret.
Li digueren:
--¿No vas signar una ordre prohibint durant trenta dies que ningú pregués a cap déu ni a cap home fora de tu, oh rei, sota pena de ser llançat a la fossa dels lleons?
El rei els va respondre:
--És cert, i segons la llei dels medes i dels perses el decret és irrevocable.
Aleshores ells van exclamar davant el rei:
--Doncs Daniel, un dels deportats de Judà, no fa cas de tu, oh rei, ni de la prohibició que vas signar: tres vegades al dia fa la seva pregària.
El rei, en sentir-ho, es va entristir molt i es va proposar de salvar Daniel; fins a la posta del sol va fer els possibles per alliberar-lo.
Però aquells homes l'anaren a trobar i li digueren:
--Sàpigues, oh rei, que, segons la llei dels medes i els perses, tot decret reial, un cop promulgat, és irrevocable.
Finalment el rei va ordenar que portessin Daniel i el tiressin a la fossa dels lleons.
El rei li va dir:
--El Déu que tu adores cada dia, et salvarà.
Després van dur una pedra per tancar la boca d'aquella fossa; el rei la va segellar amb el seu anell i amb l'anell dels seus magnats, perquè ningú no pogués fer res a favor de Daniel.
El rei va tornar al palau, va passar la nit en dejú, no es féu portar les concubines i no pogué dormir.
A trenc d'alba es va llevar i se n'anà de pressa a la fossa dels lleons.
Quan era a la vora, va cridar Daniel i li preguntà amb veu adolorida:
--Daniel, servent del Déu viu, ¿el Déu que tu adores cada dia t'ha pogut salvar dels lleons?
Llavors Daniel va parlar al rei.
Li va dir:
--Que el rei visqui per sempre!
El meu Déu ha enviat el seu àngel a cloure la gola dels lleons i no m'han fet cap mal.
Ell sap que sóc innocent i que no he comès res de mal contra tu, oh rei.
El rei se'n va alegrar molt i ordenà que traguessin Daniel de la fossa.
El van treure i no li van trobar ni una sola ferida, perquè havia confiat en el seu Déu.
Després el rei va ordenar que portessin aquells homes que havien acusat Daniel i els tiressin a la fossa dels lleons amb els seus fills i les seves dones.
Encara no havien tocat a terra, que els lleons els van clavar les urpes i trituraren tots els seus ossos.
Llavors el rei Darius va escriure aquesta carta a la gent de tots els pobles, nacions i llengües que habiten arreu de la terra:
--Us desitjo molta pau!
Jo, en persona, mano que en tots els dominis del meu reialme tothom respecti i reverenciï el Déu de Daniel.
»Ell és el Déu viu, el Déu etern.
El seu regne no es desfarà, el seu imperi no tindrà fi.
Ell salva i allibera.
Fa senyals i prodigis al cel i a la terra, i ha salvat Daniel de les urpes dels lleons.
Daniel va prosperar durant el regnat de Darius i de Cir, el persa.
Déu va donar al poble d'Israel aquests manaments:
--Jo sóc el Senyor, el teu Déu, que t'he fet sortir del país d'Egipte, la terra on eres esclau.
»No tinguis cap altre déu fora de mi.
»No et fabriquis ídols; no et facis cap imatge del que hi ha dalt al cel, aquí baix a la terra o en les aigües d'aquí baix.
No els adoris ni els donis culte, perquè jo, el Senyor, el teu Déu, sóc el Déu-gelós: demano comptes als fills de les culpes dels pares fins a la tercera i la quarta generació dels qui no m'estimen.
Però, per als qui m'estimen i guarden els meus preceptes, mantinc el meu amor durant un miler de generacions.
»No juris en fals pel nom del Senyor, el teu Déu, perquè jo, el Senyor, no tinc per innocent el qui jura en fals pel meu nom.
»Recorda't de consagrar-me el repòs del dissabte.
Tens sis dies per a treballar i fer totes les feines que calgui, però el dia setè és el dia de repòs, dedicat al Senyor, el teu Déu.
No facis cap treball ni tu, ni el teu fill, ni la teva filla, ni el teu esclau, ni la teva esclava, ni cap dels teus animals, ni l'immigrant que resideix a la teva ciutat.
Perquè en sis dies el Senyor va fer el cel, la terra, el mar i tot el que s'hi mou, però el dia setè va reposar: per això el Senyor ha beneït el dissabte i l'ha consagrat.
»Honra el pare i la mare.
Així tindràs llarga vida en el país que et dóna el Senyor, el teu Déu.
»No matis.
»No cometis adulteri.
»No robis.
»No acusis ningú falsament.
»No desitgis la casa d'un altre.
No desitgis la seva dona, ni el seu esclau, ni la seva esclava, ni el seu bou, ni el seu ase, ni res del que li pertany.
Tot el poble d'Israel sentia la tronada i el so dels corns.
Tots veien els llamps i la muntanya fumejant.
El poble tremolava i es mantenia lluny.
Llavors van dir a Moisès:
--Tu parla'ns, i nosaltres t'escoltarem.
Que no ens parli Déu mateix, que moriríem!
Moisès els va respondre:
--No tingueu por:
Déu ha vingut per posar-vos a prova.
Vol que el reverencieu i no pequeu.
El poble es mantenia lluny quan Moisès es va acostar al núvol espès on Déu era present.
El Senyor manà a Moisès:
--Digues als israelites:
"Vosaltres mateixos heu vist com us he parlat des de dalt el cel.
No us fabriqueu ídols de plata ni ídols d'or; no els poseu al costat meu.
»Fes de terra l'altar que em dediquis.
Ofereix-m'hi els teus holocaustos i els teus sacrificis de comunió, els teus anyells o cabrits i els teus vedells, i jo vindré a beneir-te en tots els llocs on faré present el meu nom.
»Si em vols dedicar un altar de pedres, no el construeixis amb pedres tallades, perquè, si les treballessis amb eines de ferro, ja les hauries profanades.
»Tampoc no aixequis un altar amb graons per a pujar-hi.
Es veuria la teva nuesa quan hi pugessis."
Crist ens ha alliberat perquè siguem lliures.
Així, doncs, manteniu-vos ferms i no us deixeu sotmetre altra vegada al jou de l'esclavatge!
Mireu, sóc jo, Pau, qui us ho diu:
Si us feu circumcidar, Crist ja no us servirà de res!
Declaro a tots els qui es fan circumcidar que s'obliguen a complir tota la Llei: vosaltres, doncs, que preteneu de ser justos en virtut de la Llei, us deslligueu de Crist i quedeu exclosos de la gràcia de Déu.
Nosaltres, en canvi, gràcies a l'Esperit, confiem, en virtut de la fe, que es compleixi l'esperança que Déu dóna als qui ha fet justos.
Per als qui viuen en Jesucrist no compta per a res ser circumcidat o no ser-ho; només compta la fe que actua per l'amor.
Fins ara corríeu bé!
¿Qui us ha barrat el pas i us ha desviat de la veritat?
Ara ja no us atreu aquell qui us crida!
Una mica de llevat fa pujar tota la pasta.
Us tenim tota la confiança en el Senyor: ell farà que no penseu d'una altra manera.
Però aquell qui us pertorba, sigui qui sigui, haurà de carregar-se la condemna eterna.
D'altra banda, germans, si fos veritat que encara predico la necessitat de la circumcisió, per què sóc tan perseguit?
Si fos així, s'hauria acabat l'escàndol de la creu.
Tant de bo que arribin a mutilar-se els qui us empenyen a la rebel·lió!
Vosaltres, germans, heu estat cridats a la llibertat.
Però mireu que aquesta llibertat no sigui un pretext per a satisfer els desigs terrenals.
Més aviat, per l'amor, feu-vos servents els uns dels altres.
En efecte, tota la Llei troba la seva plenitud en un sol precepte:
Estima els altres com a tu mateix.
Perquè, si us mossegueu i us devoreu mútuament, penseu que acabareu destruint-vos.
Ara, doncs, jo us dic: comporteu-vos d'acord amb l'Esperit i no satisfareu els desigs terrenals.
Perquè els desigs terrenals són contraris a l'Esperit, i l'Esperit és contrari als desigs terrenals.
Hi ha una lluita entre ells, i per això no feu el que voldríeu.
Però si us deixeu guiar per l'Esperit no esteu sota la Llei.
Les conseqüències dels desigs terrenals són prou clares: relacions il·legítimes, impuresa, llibertinatge, idolatria, bruixeria, enemistats, discòrdies, gelosies, enfuriments, rivalitats, divisions, sectarismes, enveges, borratxeres, orgies i coses semblants.
Ja us vaig advertir, i us adverteixo encara, que els qui obren així no posseiran en herència el Regne de Déu.
En canvi, els fruits de l'Esperit són: amor, goig, pau, paciència, benvolença, bondat, fidelitat, dolcesa i domini d'un mateix.
La Llei no és contrària a res d'això.
Els qui són de Jesucrist han clavat a la creu totes les passions i tots els desigs terrenals.
Si vivim gràcies a l'Esperit, comportem-nos d'acord amb l'Esperit!
No siguem arrogants, provocant-nos i envejant-nos els uns als altres.
Al principi, Déu va crear el cel i la terra.
La terra era caòtica i desolada, les tenebres cobrien la superfície de l'oceà, i l'Esperit de Déu planava sobre les aigües.
Déu digué:
--Que existeixi la llum.
I la llum va existir.
Déu veié que la llum era bona, i separà la llum de les tenebres.
Déu va donar a la llum el nom de dia, i a les tenebres, el de nit.
Hi hagué un vespre i un matí, i fou el primer dia.
Déu digué:
--Que hi hagi un firmament enmig de les aigües, per a separar unes aigües de les altres.
I va ser així.
Déu va fer la volta del firmament i va separar les aigües que hi ha a sota la volta de les que hi ha a sobre.
Déu donà a la volta del firmament el nom de cel.
Hi hagué un vespre i un matí, i fou el segon dia.
Déu digué:
--Que les aigües de sota el cel s'apleguin en un sol indret i apareguin els continents.
I va ser així.
Déu donà als continents el nom de terra, i a les aigües aplegades, el de mar.
Déu veié que tot això era bo.
Déu digué:
--Que la terra produeixi vegetació, herbes que facin llavor i arbres de tota mena que donin fruit amb la seva llavor, per tota la terra.
I va ser així.
La terra produí la vegetació, les herbes de tota mena que fan la seva llavor i els arbres de tota mena que donen fruit amb la seva llavor.
Déu veié que tot això era bo.
Hi hagué un vespre i un matí, i fou el tercer dia.
Déu digué:
--Que hi hagi a la volta del cel uns llumeners per a separar el dia de la nit i assenyalar les festivitats, els dies i els anys, i que des de la volta del cel il·luminin la terra.
I va ser així.
Déu va fer els dos grans llumeners: un de més gran que governés el dia i un de més petit que governés la nit; va fer també les estrelles.
Déu els col·locà a la volta del cel perquè il·luminessin la terra, governessin el dia i la nit i separessin la llum de les tenebres.
Déu veié que tot això era bo.
Hi hagué un vespre i un matí, i fou el quart dia.
Déu digué:
--Que les aigües produeixin éssers vius que s'hi moguin i animals alats que volin entre la terra i la volta del cel.
Déu va crear els grans monstres marins, els éssers vius de tota mena que es mouen dintre l'aigua, i tota mena d'animals alats.
Déu veié que tot això era bo.
Déu els beneí dient-los:
--Sigueu fecunds, multipliqueu-vos i ompliu les aigües dels mars, i que els animals alats es multipliquin a la terra.
Hi hagué un vespre i un matí, i fou el cinquè dia.
Déu digué:
--Que la terra produeixi éssers vius de tota mena: bestioles i tota mena d'animals domèstics i feréstecs.
I va ser així.
Déu va fer tota mena d'animals feréstecs i domèstics i tota mena de cucs i bestioles.
Déu veié que tot això era bo.
Déu digué:
--Fem l'home a imatge nostra, semblant a nosaltres, i que sotmeti els peixos del mar, els ocells del cel, el bestiar, i tota la terra amb les bestioles que s'hi arrosseguen.
Déu va crear l'home a imatge seva, el va crear a imatge de Déu, creà l'home i la dona.
Déu els beneí dient-los:
--Sigueu fecunds i multipliqueu-vos, ompliu la terra i domineu-la; sotmeteu els peixos del mar, els ocells del cel i totes les bestioles que s'arrosseguen per terra.
Déu digué encara:
--Mireu, us dono totes les herbes que fan llavor arreu de la terra i tots els arbres que donen fruit amb la seva llavor, perquè siguin el vostre aliment.
A tots els animals de la terra, a tots els ocells del cel i a totes les bestioles que s'arrosseguen, a tots els éssers vius de la terra, els dono l'herba verda per aliment.
I va ser així.
Déu veié que tot el que havia fet era molt bo.
Hi hagué un vespre i un matí, i fou el sisè dia.
Em quedo dret en el meu lloc de sentinella, estic a l'aguait a la meva talaia, per veure què em respondrà el Senyor i què li puc respondre jo sobre la meva queixa.
El Senyor m'ha respost així:
«Escriu el que jo et revelo, grava-ho sobre unes tauletes perquè es pugui llegir sense entrebancs.
No és encara el moment que es compleixi, però vola cap al terme i no fallarà.
Espera-ho, si és que triga; segur que vindrà sense retard.
Aquell poble s'enorgulleix però fracassarà, mentre que el just viurà per la seva fidelitat.
Encara que presumeixen de ser uns traïdors, no es mantindran aquests homes orgullosos.
Obren la gola com l'obre el país dels morts, i, com la mort, no diuen mai prou.
Arrepleguen totes les nacions, sotmeten tots els pobles.
Però tots els pobles els dedicaran una cançó, amb burles i sàtires.
Diran:
»"Ai dels qui acumulen béns que no són seus i s'enriqueixen amb penyores dels altres!
Fins quan obrareu així?
S'alçaran de sobte els vostres creditors, es desvetllaran per sacsejar-vos, i us convertireu en el seu botí.
Vosaltres espoliàveu moltes nacions, però ara us espoliaran tots els altres pobles com a assassins i tirans de la terra, de les ciutats i dels seus habitants.
»Ai dels qui s'omplen la casa del producte d'estafes i posen el niu a les altures per esquivar l'urpa de l'infortuni!
Heu planejat la vergonya de casa vostra: destruint tants pobles, atempteu contra la vostra vida.
Cridaran les pedres de les parets, i les bigues respondran des dels sostres.
»Ai dels qui edifiquen amb sang una ciutat i la fonamenten sobre la injustícia!
¿No és, tot això, obra del Senyor de l'univers?
El treball dels pobles ha acabat al foc: les nacions s'han cansat en va.
El país s'omplirà del coneixement de la glòria del Senyor, com l'aigua inunda la conca del mar.
»Ai dels qui fan beure als seus companys barreges fortes fins a embriagar-los per veure'ls despullats!
Us heu cobert d'infàmia i no de glòria: beveu també vosaltres fins que ensenyeu el prepuci!
El Senyor us passarà la copa, i la infàmia cobrirà la vostra glòria.
Us caurà al damunt la violència que el Líban ha sofert: els animals que en van fugir, ara us esclafaran com a assassins i tirans de la terra, de les ciutats i dels seus habitants.
»De què serveix una estàtua que un escultor ha modelat?
O una imatge de fosa que respon amb mentides?
Com pot confiar un escultor en la seva escultura fins a fabricar-se uns ídols muts?
»Ai dels qui diuen a una fusta:
‘Desperta't!’, i a la pedra muda:
‘Desvetlla't!’ Què us poden respondre, aquests ídols?
Van coberts d'or i de plata, però a dins no tenen cap alè de vida.
En canvi, el Senyor viu en el seu temple sant.
Que calli davant d'ell tota la terra!"
» Qui pot creure allò que hem sentit?
A qui s'ha revelat la potència del braç del Senyor?
El servent ha crescut davant d'ell com un rebrot, com una soca que reviu en terra eixuta.
No tenia figura ni bellesa que es fes admirar, ni una presència que el fes atractiu.
Era menyspreat, rebuig entre els homes, home fet al dolor i acostumat a la malaltia.
Semblant a aquells que ens repugna de mirar, el menyspreàvem i el teníem per no res.
De fet, ell portava les nostres malalties i havia pres damunt seu els nostres dolors.
Nosaltres el teníem per un home castigat que Déu assota i humilia.
Però ell era malferit per les nostres faltes, triturat per les nostres culpes: rebia la correcció que ens salva, les seves ferides ens curaven.
Tots anàvem com ovelles disperses, cadascú seguia el seu camí; però el Senyor ha carregat damunt d'ell les culpes de tots nosaltres.
Quan era maltractat, s'humiliava i no obria la boca.
Com els anyells portats a matar o les ovelles mentre les esquilen, ell callava i ni tan sols obria la boca.
L'han empresonat i condemnat, se l'han endut.
I qui es preocupa de la seva sort?
L'han arrencat de la terra dels vivents, l'han ferit de mort per les infidelitats del meu poble.
L'han sepultat amb els malfactors, l'han enterrat entre els opulents, a ell que no obrava amb violència ni tenia mai als llavis la perfídia.
El Senyor s'ha complagut en el qui ell havia triturat i afligit.
Quan haurà ofert la vida en sacrifici per expiar les culpes, veurà una descendència, viurà llargament: per ell el designi del Senyor arribarà a bon terme.
«El meu servent, després del que ha sofert la seva ànima, veurà la llum i se'n saciarà; ell, que és just, farà justos tots els altres, perquè ha pres damunt seu les culpes d'ells.
Per això els hi dono tots en possessió, i tindrà per botí una multitud, perquè s'ha despullat de la pròpia vida fins a la mort i ha estat comptat entre els malfactors.
Ell ha portat damunt seu els pecats de tots i ha intercedit per les seves infidelitats.» Al principi existia el qui és la Paraula. La Paraula estava amb Déu i la Paraula era Déu.
Ell estava amb Déu al principi.
Per ell tot ha vingut a l'existència, i res no hi ha vingut sense ell.
En ell hi havia la vida, i la vida era la llum dels homes.
La llum resplendeix en la foscor, i la foscor no ha pogut ofegar-la.
Déu envià un home que es deia Joan.
Vingué com a testimoni a donar testimoni de la llum, perquè per ell tothom cregués.
Ell no era la llum, venia solament a donar-ne testimoni.
Existia el qui és la llum veritable, el qui ve al món i il·lumina tots els homes.
Era present en el món, que per ell ha vingut a l'existència, i el món no l'ha reconegut.
Ha vingut a casa seva, i els seus no l'han acollit.
Però a tots els qui l'han rebut, als qui creuen en el seu nom, els ha concedit de ser fills de Déu.
No han nascut per descendència de sang, ni d'un desig carnal, ni d'un voler humà, sinó de Déu mateix.
El qui és la Paraula s'ha fet home i ha habitat entre nosaltres, i hem contemplat la seva glòria, glòria que ha rebut com a Fill únic del Pare, ple de gràcia i de veritat.
Joan dóna testimoni d'ell quan proclama:
«És aquell de qui jo deia:
El qui ve després de mi em passa al davant, perquè, abans que jo, ell ja existia.» De la seva plenitud, tots nosaltres n'hem rebut gràcia rere gràcia.
La Llei fou donada per Moisès, però la gràcia i la veritat han vingut per Jesucrist.
A Déu, ningú no l'ha vist mai: el seu Fill únic, que és Déu i està en el si del Pare, és qui l'ha revelat.
Aquest és el testimoni que Joan va donar quan els jueus li enviaren sacerdots i levites des de Jerusalem a interrogar-lo.
Li preguntaren:
--Qui ets, tu?
Ell no es va negar a respondre i confessà clarament:
--Jo no sóc el Messies.
Ells li preguntaren:
--Qui ets, doncs?
Elies?
Els respon:
--No el sóc.
--Ets el Profeta?
Respongué:
--No.
Llavors li digueren:
--Doncs qui ets, tu?
Què hem de respondre als qui ens han enviat?
Què dius de tu mateix?
Ell va declarar:
--Sóc la veu d'un que crida en el desert:
Adreceu el camí del Senyor. Així ho va dir el profeta Isaïes.
Alguns dels enviats, que eren dels fariseus, li van fer aquesta altra pregunta:
--Per què bateges, doncs, si no ets el Messies, ni Elies, ni el Profeta?
Joan els respongué:
--Jo batejo només amb aigua; però enmig vostre hi ha el qui vosaltres no coneixeu, el qui ve després de mi, i jo no sóc digne ni de deslligar-li les corretges de les sandàlies.
Això va passar a Betània, a l'altra banda del Jordà, on Joan batejava.
L'endemà, Joan veié que Jesús venia cap a ell, i exclamà:
--Mireu l'anyell de Déu, el qui treu el pecat del món!
És aquell de qui vaig dir:
"Després de mi ve un home que em precedeix, perquè, abans que jo, ell ja existia."
Jo no el coneixia; però, si vaig venir a batejar amb aigua, va ser perquè ell es manifestés a Israel.
Joan testimonià encara:
--He vist que l'Esperit baixava del cel com un colom i es posava damunt d'ell.
Jo no el coneixia, però el qui m'envià a batejar amb aigua em va dir:
"Aquell damunt el qual veuràs que l'Esperit baixa i es posa, és el qui bateja amb l'Esperit Sant."
Jo ho he vist i dono testimoni que aquest és el Fill de Déu.
L'endemà, Joan tornava a ser en el mateix lloc amb dos dels seus deixebles i, fixant la mirada en Jesús que passava, va exclamar:
--Mireu l'anyell de Déu!
Quan aquells dos deixebles el sentiren parlar així, van seguir Jesús.
Jesús es girà i, en veure que el seguien, els preguntà:
--Què busqueu?
Ells li digueren:
--Rabí —que vol dir «mestre»—, on t'estàs?
Els respon:
--Veniu i ho veureu.
Ells hi anaren, veieren on s'estava i es quedaren amb ell aquell dia.
Eren cap a les quatre de la tarda.
Un dels dos que havien sentit el que deia Joan i havien seguit Jesús era Andreu, el germà de Simó Pere.
Andreu anà primer a trobar el seu germà Simó i li digué:
--Hem trobat el Messies —que vol dir «ungit».
I el va portar on era Jesús.
Jesús, fixant en ell la mirada, li digué:
--Tu ets Simó, fill de Joan. Tu et diràs Cefes —que vol dir «pedra».
L'endemà, Jesús resolgué de sortir cap a Galilea. Troba Felip i li diu:
--Segueix-me.
Llavors Felip, que era de Betsaida, el poble d'Andreu i de Pere, va trobar Natanael i li digué:
--Hem trobat aquell de qui van escriure Moisès, en els llibres de la Llei, i també els profetes:
és Jesús, fill de Josep, de Natzaret.
Natanael li replicà:
--De Natzaret en pot sortir res de bo?
Felip li diu:
--Vine i ho veuràs.
Quan Jesús veié Natanael que venia cap a ell, digué:
--Mireu un autèntic israelita, un home que no enganya.
Li diu Natanael:
--D'on em coneixes?
Jesús li respon:
--Abans que Felip et cridés, t'he vist sota la figuera.
Li diu Natanael:
--Rabí, tu ets el Fill de Déu, tu ets el Rei d'Israel.
Jesús li digué:
--¿Creus només perquè t'he dit que t'havia vist sota la figuera?
Coses més grans veuràs!
I afegí:
--Us ho ben asseguro: veureu obert el cel, i els àngels de Déu pujant i baixant sobre el Fill de l'home.
Hi havia un dels fariseus que es deia Nicodem. Era un dirigent dels jueus.
Aquest home va anar de nit a trobar Jesús i li digué:
--Rabí, sabem que ets un mestre enviat per Déu, perquè ningú no podria fer aquests senyals prodigiosos que tu fas si Déu no estigués amb ell.
Jesús li respongué:
--T'ho ben asseguro: ningú no pot veure el Regne de Déu si no neix de dalt.
Li diu Nicodem:
--Com pot néixer un home que ja és vell?
És que pot entrar altra vegada a les entranyes de la mare i tornar a néixer?
Jesús respongué:
--T'ho ben asseguro: ningú no pot entrar al Regne de Déu si no neix de l'aigua i de l'Esperit.
De la carn en neix carn, de l'Esperit en neix Esperit.
No t'estranyis que t'hagi dit:
"Cal que nasqueu de dalt."
El vent bufa allà on vol; en sents la remor, però no saps d'on ve ni on va.
Així mateix passa amb el qui neix de l'Esperit.
Nicodem li replicà:
--Com pot ser tot això?
Jesús li respongué:
--I tu, que ets mestre d'Israel, no ho comprens?
Et ben asseguro que parlem d'allò que sabem i donem testimoni d'allò que hem vist, però vosaltres no admeteu el nostre testimoni.
Si no em creieu quan us parlo de les coses terrenals, com podreu creure'm quan us parli de les celestials?
Ningú no ha pujat mai al cel, fora d'aquell qui n'ha baixat, el Fill de l'home.
I així com Moisès va enlairar la serp en el desert, també el Fill de l'home ha de ser enlairat, perquè tots els qui creuen tinguin en ell vida eterna.
Déu ha estimat tant el món que ha donat el seu Fill únic perquè no es perdi cap dels qui creuen en ell, sinó que tinguin vida eterna.
Déu no ha enviat el seu Fill al món perquè el món fos condemnat, sinó per salvar-lo per mitjà d'ell.
Els qui creuen en ell no són condemnats, però els qui no creuen ja han estat condemnats, perquè no han cregut en el nom del Fill únic de Déu.
La condemna ha arribat per això: quan la llum ha vingut al món, els homes s'han estimat més la foscor que la llum, ja que les seves obres eren dolentes.
Tots els qui obren el mal tenen odi a la llum, i no s'acosten a la llum perquè quedarien al descobert les seves obres.
Però els qui viuen d'acord amb la veritat s'acosten a la llum perquè es vegin les seves obres, ja que les fan segons Déu.
Després d'això, Jesús se n'anà amb els seus deixebles al territori de Judea. S'hi va estar un cert temps amb ells i batejava.
També Joan batejava, a Enon, prop de Salim, on hi havia molta aigua, i la gent hi anava a fer-se batejar.
Llavors Joan encara no havia estat tancat a la presó.
Alguns dels deixebles de Joan es van posar a discutir amb un jueu sobre els ritus de purificació.
Aleshores anaren a trobar Joan i li digueren:
--Rabí, aquell que era amb tu a l'altra banda del Jordà i de qui tu vas donar testimoni, ara bateja i tothom va cap a ell.
Joan respongué:
--Ningú no pot aconseguir res si no li ho donen des del cel.
Vosaltres mateixos sou testimonis del que vaig declarar:
"Jo no sóc pas el Messies, sinó que he estat enviat davant d'ell."
El qui té l'esposa és l'espòs, però l'amic de l'espòs, que és present i l'escolta, té una gran joia quan sent la veu de l'espòs.
També jo tinc aquesta joia, i la meva joia és completa.
Ell ha de créixer, i jo he de minvar.
»El qui ve de dalt està per damunt de tots.
Els qui són de la terra són terrenals i parlen de manera terrenal.
El qui ve del cel està per damunt de tots, i dóna testimoni d'allò que ha vist i sentit, però ningú no admet el seu testimoni.
Els qui l'admeten, acrediten que Déu diu la veritat, perquè l'enviat de Déu comunica les paraules de Déu, ja que ell dóna sense límits l'Esperit.
El Pare estima el Fill i ho ha posat tot a les seves mans.
Els qui creuen en el Fill tenen vida eterna, però els qui es neguen a creure en el Fill no veuran la vida: el judici de Déu pesa damunt d'ells.
Jesús se'n va anar d'allí al territori de Judea, a l'altra banda del Jordà.
La gent tornà a reunir-se al seu voltant, i ell els instruïa, com tenia per costum.
Aleshores se li van atansar uns fariseus.
Volien posar-lo a prova i li preguntaren si és permès a un home de divorciar-se de la seva dona.
Ell els va fer aquesta altra pregunta:
--Què us va ordenar Moisès?
Li respongueren:
--Moisès va permetre de donar a la muller un document de divorci i fer-la marxar.
Jesús els digué:
--Moisès va escriure aquesta norma per la vostra duresa de cor.
Però, des del principi de la creació, Déu els va fer home i dona.
Per això l'home deixa el pare i la mare per unir-se a la seva dona, i tots dos formen una sola carn.
Per tant, ja no són dos, sinó una sola carn.
Allò que Déu ha unit, que l'home no ho separi.
Un cop a casa, els deixebles tornaren a preguntar-li sobre això mateix.
Jesús els diu:
--El qui es divorcia de la seva dona i es casa amb una altra, comet adulteri contra la primera, i si la dona es divorcia del seu home i es casa amb un altre, comet adulteri.
Alguns presentaven a Jesús uns infants perquè els imposés les mans, però els deixebles els renyaven.
En veure-ho, Jesús es va indignar i els digué:
--Deixeu que els infants vinguin a mi.
No els ho impediu, perquè el Regne de Déu és dels qui són com ells.
Us ho asseguro: qui no aculli el Regne de Déu com l'acull un infant, no hi entrarà pas.
I els prenia en braços i els beneïa tot imposant-los les mans.
Quan es posava en camí, un home s'acostà corrent, s'agenollà davant de Jesús i li preguntà:
--Mestre bo, què haig de fer per a posseir la vida eterna?
Jesús li digué:
--Per què em dius bo?
De bo, només n'hi ha un, que és Déu.
Ja saps els manaments:
No matis, no cometis adulteri, no robis, no acusis ningú falsament, no facis cap frau, honra el pare i la mare.
Ell li va dir:
--Mestre, tot això ho he complert des de jove.
Jesús se'l mirà i el va estimar.
Li digué:
--Només et falta una cosa: vés, ven tot el que tens i dóna-ho als pobres, i tindràs un tresor al cel.
Després vine i segueix-me.
En sentir aquestes paraules, aquell home va quedar abatut i se n'anà tot trist, perquè tenia molts béns.
Llavors Jesús mirà al seu voltant i digué als seus deixebles:
--Que n'és, de difícil, per als qui tenen riqueses entrar al Regne de Déu!
Els deixebles, en sentir aquestes paraules, quedaren molt sorpresos.
Però Jesús els tornà a dir:
--Fills meus, que n'és, de difícil, entrar al Regne de Déu!
És més fàcil que un camell passi pel forat d'una agulla que no pas que un ric entri al Regne de Déu.
Ells quedaren encara més desconcertats, i es deien els uns als altres:
--Si és així, qui pot salvar-se?
Jesús se'ls mirà i digué:
--Als homes els és impossible, però no a Déu, perquè Déu ho pot tot.
Llavors Pere li va dir:
--Mira, nosaltres ho hem deixat tot i t'hem seguit.
Jesús digué:
--Us ho asseguro: tothom qui per mi i per l'evangeli hagi deixat casa, germans, germanes, mare, pare, fills o camps, rebrà, ja en el temps present, cent vegades més de cases, germans, germanes, mares, fills, camps, i també persecucions, i, en el món futur, la vida eterna.
Molts passaran de primers a darrers, i molts, de darrers a primers.
Mentre feien camí pujant a Jerusalem, Jesús els anava al davant i ells n'estaven molt sorpresos: els qui el seguien tenien por.
Llavors Jesús tornà a prendre a part els Dotze i començà a dir-los el que li havia de succeir:
--Ara pugem a Jerusalem, i el Fill de l'home serà entregat als grans sacerdots i als mestres de la Llei, el condemnaran a mort i el posaran en mans dels pagans, l'escarniran, li escopiran, l'assotaran i el mataran; però al cap de tres dies ressuscitarà.
Llavors Jaume i Joan, els fills de Zebedeu, s'acosten a Jesús i li diuen:
--Mestre, voldríem que ens concedissis el que et demanarem.
Jesús els preguntà:
--Què voleu que faci per vosaltres?
Ells li respongueren:
--Concedeix-nos de seure amb tu a la teva glòria l'un a la teva dreta i l'altre a la teva esquerra.
Jesús els contestà:
--No sabeu què demaneu.
¿Podeu beure la copa que jo beuré o ser batejats amb el baptisme amb què jo seré batejat?
Ells li respongueren:
--Sí que podem.
Jesús els digué:
--Prou que beureu la copa que jo beuré i sereu batejats amb el baptisme amb què jo seré batejat; però seure a la meva dreta o a la meva esquerra, no sóc jo qui ho ha de concedir: hi seuran aquells per a qui Déu ho ha preparat.
Quan els altres deu ho sentiren, es van indignar contra Jaume i Joan.
Jesús els cridà i els digué:
--Ja sabeu que els qui figuren com a governants de les nacions les dominen com si en fossin amos, i que els grans personatges les mantenen sota el seu poder.
Però entre vosaltres no ha de ser pas així: qui vulgui ser important enmig vostre, que es faci el vostre servidor, i qui vulgui ser el primer, que es faci l'esclau de tots; com el Fill de l'home, que no ha vingut a ser servit, sinó a servir i a donar la seva vida com a rescat per tothom.
Arribaren a Jericó.
Quan Jesús en sortí amb els deixebles i molta gent, el fill de Timeu, Bartimeu, cec i captaire, s'estava assegut vora el camí.
Va sentir dir que passava Jesús de Natzaret i començà a cridar:
--Fill de David, Jesús, tingues pietat de mi!
Tothom el renyava perquè callés, però ell cridava encara més fort:
--Fill de David, tingues pietat de mi!
Jesús s'aturà i digué:
--Crideu-lo.
Ells van cridar el cec dient-li:
--Coratge!
Aixeca't, que et crida.
Ell llançà el mantell, es posà dret d'una revolada i se'n va anar cap a Jesús.
Jesús li preguntà:
--Què vols que faci per tu?
El cec respongué:
--Rabuni, fes que hi vegi.
Jesús li digué:
--Vés, la teva fe t'ha salvat.
A l'instant hi veié i el seguia camí enllà.
»Mireu de no fer el que Déu vol només perquè la gent us vegi, ja que així no tindríeu cap recompensa del vostre Pare del cel.
»Per tant, quan facis almoina, no ho anunciïs a toc de trompeta, com fan els hipòcrites a les sinagogues i pels carrers, perquè tothom els alabi.
Us asseguro que ja tenen la seva recompensa.
En canvi, tu, quan facis almoina, mira que la mà esquerra no sàpiga què fa la dreta, perquè el teu gest quedi amagat, i el teu Pare, que veu el que és amagat, t'ho recompensarà.
»I quan pregueu, no sigueu com els hipòcrites, que els agrada de posar-se drets i pregar a les sinagogues i a les cantonades de les places perquè tothom els vegi.
Us asseguro que ja tenen la seva recompensa.
En canvi, tu, quan preguis, entra a la cambra més retirada, tanca-t'hi amb pany i clau i prega al teu Pare, present en els llocs més amagats, i el teu Pare, que veu el que és amagat, t'ho recompensarà.
»Quan pregueu, no parleu per parlar, com fan els pagans: es pensen que amb la seva xerrameca es faran escoltar.
No sigueu, doncs, com ells, que bé sap el vostre Pare de què teniu necessitat abans que li ho demaneu.
»Vosaltres, pregueu així:
Pare nostre del cel, santifica el teu nom, vingui el teu Regne, que es faci la teva voluntat aquí a la terra com es fa en el cel.
Dóna'ns avui el nostre pa de cada dia; perdona les nostres ofenses, així com nosaltres perdonem els qui ens ofenen; no permetis que caiguem en la temptació, i allibera'ns del mal.
»Perquè, si perdoneu als altres les seves faltes, el vostre Pare celestial també us perdonarà a vosaltres; però si no els les perdoneu, el vostre Pare no us perdonarà les vostres.
»I quan dejuneu, no feu un posat trist com els hipòcrites, que es desfiguren la cara perquè tothom vegi que dejunen.
Us asseguro que ja tenen la seva recompensa.
En canvi, tu, quan dejunis, perfuma't el cap i renta't la cara, perquè els altres no vegin que dejunes, sinó tan sols el teu Pare, present en els llocs més amagats, i el teu Pare, que veu el que és amagat, t'ho recompensarà.
»No amuntegueu tresors aquí a la terra, on les arnes i els corcs els fan malbé i els lladres entren i els roben.
Reuniu tresors al cel, on ni les arnes ni els corcs no els fan malbé i els lladres no entren ni els roben.
Perquè on tens el tresor, hi tindràs el cor.
»El llum del cos és l'ull.
Per tant, si el teu ull és bo, tot el teu cos quedarà il·luminat; però si és dolent, tot el teu cos quedarà a les fosques.
Perquè si allò que en tu ha de ser llum és foscor, que en serà, de gran, la foscor!
»Ningú no pot servir dos senyors, perquè si estima l'un, avorrirà l'altre, i si fa cas de l'un, no en farà de l'altre.
No podeu servir alhora Déu i el diner.
»Per això us dic:
No us preocupeu per la vostra vida, pensant què menjareu o què beureu, ni pel vostre cos, pensant com us vestireu.
¿No val més la vida que el menjar, i el cos més que el vestit?
Mireu els ocells del cel: no sembren, ni seguen, ni recullen en graners, i el vostre Pare celestial els alimenta.
¿No valeu més vosaltres que no pas ells?
¿Qui de vosaltres, per més que s'hi esforci, pot allargar d'un sol instant la seva vida?
I del vestit, per què us en preocupeu?
Fixeu-vos com creixen les flors del camp: no treballen ni filen, però us asseguro que ni Salomó, amb tota la seva magnificència, no anava vestit com cap d'elles.
I si l'herba del camp, que avui és i demà la tiren al foc, Déu la vesteix així, ¿no farà més per vosaltres, gent de poca fe?
Per tant, no us preocupeu, pensant què menjareu, o què beureu, o com us vestireu.
Tot això, els pagans ho busquen amb neguit, però el vostre Pare celestial ja sap prou que en teniu necessitat.
Vosaltres, busqueu primer el Regne de Déu i fer el que ell vol, i tot això us ho donarà de més a més.
No us preocupeu, doncs, pel demà, que el demà ja s'ocuparà d'ell mateix.
Cada dia en té prou amb els seus maldecaps.
Feliços els homes de conducta irreprensible, que segueixen la Llei del Senyor!
Feliços els homes que guarden el seu pacte i cerquen el Senyor amb tot el cor, no cometen mai cap mal, segueixen els seus camins!
Has donat els teus preceptes perquè siguin observats fidelment.
Tant de bo que els meus camins no es desviïn de guardar els teus decrets; mai no em veuré decebut si tinc al davant tots els teus manaments.
El meu cor et lloarà amb sinceritat quan aprendrà que decideixes amb justícia.
Vull guardar els teus decrets; no m'abandonis, no em deixis sol.
Com mantindrà pur un jove el seu camí?
Vivint d'acord amb la teva paraula.
T'he cercat amb tot el cor: no deixis que m'aparti dels teus manaments.
Guardo al fons del cor el que has promès, per no pecar contra tu.
Sigues beneït, Senyor!
Fes que aprengui els teus decrets.
Els meus llavis compten d'una a una totes les sentències que has donat.
Sóc més feliç guardant el teu pacte que fruint de grans riqueses.
Vull considerar els teus preceptes i fixar-me en els teus camins.
Els teus decrets són la meva delícia, no oblidaré mai el que has promès.
Concedeix la vida al teu servent, que em vull fixar en la teva paraula.
Obre'm els ulls i podré contemplar les meravelles de la teva Llei.
Sóc un foraster en aquesta terra; no m'amaguis els teus manaments.
La meva ànima està assedegada de sentir a cada moment els teus designis.
Tu amenaces aquests maleïts superbs que es desvien dels teus manaments.
Allunya de mi les burles i els menyspreus, perquè jo guardo el teu pacte.
Ni que els poderosos deliberin contra mi, jo faré l'elogi dels teus decrets.
El teu pacte és la meva delícia, ell em fa de conseller.
Em veig sepultat a la pols; fes-me viure, com vas prometre.
T'he exposat els meus camins i m'has respost; fes que aprengui els teus decrets.
Fes-me entendre el camí dels preceptes i faré l'elogi de les teves meravelles.
La meva vida es consumeix de pena; renova'm, tal com vas prometre.
Aparta'm dels falsos camins i fes-me el do de la teva Llei.
He escollit els camins veritables, he admès les teves sentències.
Estic enamorat del teu pacte; Senyor, fes que no quedi decebut.
Correré pels camins dels manaments, perquè m'has eixamplat el cor.
Mostra'm el camí dels teus decrets, Senyor, que el vull seguir fins al final.
Fes-me entendre la teva Llei, que la vull guardar amb tot el cor.
Guia'm pel camí dels manaments, que jo me l'estimo de debò.
Inclina el meu cor al teu pacte, fes que no em deixi subornar.
Aparta els meus ulls dels qui no són res; el teu camí em donarà la vida.
Compleix amb mi, servent teu, la teva promesa i jo et seré fidel.
Allunya les burles que jo temo; sé que són bones les sentències que has donat.
Mira com estimo els teus preceptes; per la teva bondat, dóna'm la vida.
Que ploguin els teus favors, Senyor; salva'm, com havies promès.
Que pugui respondre als qui es burlen de mi:
«Jo confio en la seva paraula.» No em treguis dels llavis la promesa que no enganya: confio en el teu judici.
Vull guardar sempre la teva Llei, per segles i més segles.
Viuré amb el cor ample, jo que medito els teus preceptes.
Davant els reis parlaré del teu pacte i no hauré d'avergonyir-me'n.
Els teus manaments fan les meves delícies, me'ls estimo de debò.
Prego alçant les mans cap als manaments que tant estimo, faig l'elogi dels teus decrets.
Recorda la promesa que em vas fer i que manté la meva esperança.
Això és el que em conforta en les penes: la teva promesa em dóna la vida.
Quan els superbs es reien tant de mi no em decantava de la teva Llei.
Recordava els judicis eterns, i aquest record, Senyor, em confortava.
M'encenc d'indignació contra els injustos quan veig que abandonen la Llei.
Els teus decrets són el tema dels meus cants quan em trobo en terra estranya.
Senyor, fins de nit recordo el teu nom i vetllo pensant en la teva Llei.
Emprenc com a cosa meva la guarda dels teus preceptes.
Senyor, jo dic: l'heretat que em toca és estar atent a les teves paraules.
El meu cor cerca d'afalagar-te: compadeix-te de mi, com vas prometre.
Examino els meus camins perquè els meus peus no es desviïn del teu pacte.
Sense torbar-me, avanço de pressa en la guarda dels teus manaments.
Els paranys dels injustos m'envolten, però jo no oblido la teva Llei.
A mitjanit em llevo a lloar-te, perquè són justos els teus judicis.
M'uneixo a tots els fidels, als qui guarden els teus preceptes.
Senyor, la terra és plena del teu amor; fes que aprengui els teus decrets.
Has fet feliç el teu servent, com tu, Senyor, havies promès.
Dóna'm enteniment i bon sentit, que jo tinc fe en els teus manaments.
Abans de passar penes, vivia esgarriat, però ara tinc presents les teves promeses.
Tu ets bo, tu fas el bé; fes que aprengui els teus decrets.
No curen de res els remeis dels superbs; jo guardo amb tot el cor els teus preceptes.
Els seus cors s'han endurit, són insensibles, però la teva Llei fa la meva delícia.
M'ha fet bé haver sofert tantes penes: així he après els teus decrets.
M'estimo més la Llei que et surt dels llavis que mil monedes d'or o de plata.
Les teves mans m'han fet i m'han creat, dóna'm seny per a aprendre els manaments.
Els qui et veneren s'alegraran en veure que espero el que has promès.
Senyor, ets just, ho reconec; amb raó he sofert tantes penes.
Que el teu amor em conforti, com vas prometre al teu servent.
Que vingui la teva tendresa i viuré; la teva llei fa les meves delícies.
Que els superbs s'avergonyeixin d'oprimir-me injustament; jo faré l'elogi dels teus preceptes.
Que es posin a favor meu els fidels, els qui coneixen el teu pacte.
Que el meu cor guardi plenament els teus decrets i no quedaré confós.
Em sento defallir de tant esperar la salvació, però confio en la teva paraula.
Se'm cansen els ulls d'esperar el que has promès, i exclamo:
«Quan vindràs a consolar-me?» Fins si em quedava tot ressec, no oblidaria els teus decrets.
Quant de temps viurà el teu servent?
Quan em faràs justícia dels qui em persegueixen?
M'han posat paranys els superbs que no viuen segons la teva Llei.
Tots els teus manaments són justos; defensa'm, que em persegueixen sense causa.
Han estat a punt d'esborrar-me de la terra, però jo no he abandonat els teus preceptes.
Per l'amor que em tens, salva'm la vida i guardaré el pacte que vas fer.
Les teves promeses, Senyor, són eternes, persistiran en el cel.
La teva fidelitat es manté per segles i segles com es manté la terra que has creat.
Tot subsisteix fins ara perquè tu ho has decidit; t'obeeix tot l'univers.
Si la teva Llei no fes les meves delícies, jo hauria sucumbit, amb tantes penes.
Em dónes vida pels teus preceptes; jo no els oblidaré mai.
Sóc teu: et prego que em salvis, que jo medito els teus preceptes.
Els injustos esperen l'ocasió de perdre'm i jo miro d'entendre el teu pacte.
He vist límits a la cosa més perfecta, però els teus manaments són immensos.
Com estimo la teva Llei!
Tot el dia la porto al pensament.
Pels teus manaments, tinc més seny que l'enemic, perquè me'ls he fet meus per sempre.
Sóc més instruït que tots els meus mestres de tant que medito el teu pacte.
Complir els teus preceptes em fa més assenyat que els ancians.
No deixo anar els meus peus per mals camins, vull viure atent a les teves paraules.
Les decisions que has pres, no les defujo; tu me les has ensenyades.
Quina dolçor, les teves promeses!
Les trobo, quan en parlo, més dolces que la mel.
El seny em ve dels teus preceptes; per això detesto els camins enganyosos.
La teva paraula fa llum als meus passos, és la claror que m'il·lumina el camí.
Ho he jurat i ho mantinc: guardaré els teus justos decrets.
Són grans les penes que sofreixo, Senyor: fes que visqui, com havies promès.
Accepta, Senyor, l'ofrena que et prometo i fes que aprengui els teus designis.
La meva vida està sempre en perill, però no oblido mai la teva Llei.
M'han parat una trampa els injustos, però jo no em desvio dels teus preceptes.
Tindré sempre per herència el teu pacte:
és l'alegria del meu cor.
Compliré de cor els teus decrets, del tot i per sempre.
Em desagrada la gent de doble vida, jo estimo la teva Llei.
Tu ets l'escut que em protegeix, la teva promesa és la meva esperança.
Allunyeu-vos de mi, malfactors, que vull guardar els manaments del meu Déu.
Tal com em vas prometre, referma'm i viuré; no defraudis la meva esperança.
Aguanta'm i seré salvat, vull fixar-me sempre en els teus decrets.
Tu desaproves els qui se n'allunyen, enganyats per la pròpia astúcia.
Per a tu són escòria els injustos del país; per això estimo el teu pacte.
Tot el meu cos s'esborrona de por, perquè temo els teus judicis.
He obrat segons el dret i la justícia: no m'abandonis en mans dels opressors.
Assegura'm que faràs feliç el teu servent, que no m'oprimiran els superbs.
Els meus ulls es cansen d'esperar que em salvis i que arribin els béns promesos.
Mostra l'amor que tens al teu servent, fes que aprengui els teus decrets.
Sóc el teu servent, dóna'm seny i coneixeré el teu pacte.
Ja és hora que intervinguis, Senyor: ells han violat la teva Llei.
Jo aprecio els teus manaments més que l'or, més que l'or fi; per això trobo encertats els teus preceptes i m'aparto dels camins enganyosos.
És admirable, el teu pacte; per això el té present la meva ànima.
Penetrar les teves paraules dóna llum i enteniment als més senzills.
Obro els llavis i aspiro amb delit: m'agraden tant els teus manaments!
Mira'm i compadeix-te de mi, tu que et compadeixes dels qui estimen el teu nom.
Que la teva promesa guiï els meus passos, que jo no sigui mai esclau de males arts.
Allibera'm dels homes que oprimeixen, que pugui guardar els teus preceptes.
Fes veure al teu servent la claror de la teva mirada, fes que el teu servent aprengui els teus decrets.
Mars de llàgrimes surten dels meus ulls quan veig els qui no guarden la teva Llei.
Tu ets just, Senyor, i són justes les teves sentències.
Has establert amb benvolença el teu pacte, que és irrevocable.
Sento un zel que em consumeix, veient com l'enemic oblida el que has promès.
Les teves promeses són de bona llei; el teu servent les estima.
Per petit i menyspreat que jo sigui, no m'oblido dels teus preceptes.
La teva bondat serà sempre generosa, és irrevocable la teva Llei.
Quan em trobava en perill i en la desgràcia em feien feliç els teus manaments.
Els teus pactes seran sempre justos; dóna'm seny i podré viure.
Clamo amb tot el cor, Senyor, escolta'm: vull complir els teus decrets.
Jo t'invoco: salva'm i guardaré el teu pacte.
Encara no és de dia i ja vinc a implorar-te confiant en les teves paraules.
Abans d'hora es desvetllen els meus ulls per considerar les teves promeses.
Tu que m'estimes, escolta el meu clam; dóna'm la vida, Senyor, com vas decidir.
Tinc a prop uns homes malèvols, que estan lluny de la teva Llei.
Tu, Senyor, ets a prop meu i es mantenen ferms els teus manaments; jo sé, fa temps, que el teu pacte l'has assegurat per sempre.
Mira les penes que sofreixo i allibera-me'n, que no oblido la teva Llei.
Pledeja a favor meu i defensa'm; com vas prometre, dóna'm la vida.
La salvació és lluny dels injustos, perquè no mediten els teus decrets.
És gran, Senyor, la teva tendresa; com vas decidir, dóna'm la vida.
Ni que siguin tants els enemics que em persegueixen, no m'he apartat del teu pacte.
Em repugnen els qui he vist apostatar sense fer cas de les teves promeses.
Com m'estimo els teus preceptes, Senyor!
Per l'amor que em tens, dóna'm la vida.
La teva paraula neix de la veritat, són justes i eternes les teves decisions.
Quan els governants em perseguien sense causa, jo sols temia les teves paraules.
La teva promesa em feia tan feliç com un home que troba un gran botí.
Avorreixo l'engany, el detesto, i estimo la teva Llei.
Et lloo set vegades cada dia, perquè són justes les teves decisions.
Tenen molta pau els qui estimen la Llei; res no els farà ensopegar.
Compleixo els manaments, Senyor, mentre espero que em salvis.
El meu cor té present el teu pacte; me l'estimo de debò.
Tinc presents el teu pacte i els teus decrets; tots els meus camins són davant teu.
Que el meu clam arribi fins a tu, Senyor, dóna'm seny com vas prometre; deixa entrar al teu davant la meva súplica; tal com vas prometre, allibera'm.
Tinc a flor de llavis la lloança, perquè em fas aprendre els teus decrets.
La meva llengua canta les teves promeses; tots els teus manaments són justos.
Que la teva mà estigui a punt per a ajudar-me; jo he escollit els teus preceptes.
Anhelo que em salvis, Senyor; la teva Llei em farà feliç.
Que visqui la meva ànima i et lloï i que el teu judici em defensi.
M'havia allunyat com una ovella perduda: vine a buscar el teu servent, que jo no oblido els teus manaments.
Revelació de Jesucrist, que Déu li donà perquè fes conèixer als seus servents allò que aviat s'ha de complir.
Jesucrist envià el seu àngel per comunicar-la a Joan, el seu servent, i Joan ha donat testimoni de tot el que ha vist, que és paraula de Déu i ha estat confirmat pel mateix Jesucrist.
Feliç el qui llegeix aquesta profecia i feliços els qui l'escolten i fan cas de tot el que hi ha escrit, perquè l'hora s'acosta!
Joan, a les set esglésies que hi ha a la província de l'Àsia.
Us desitjo la gràcia i la pau de part de Déu, el qui és, el qui era i el qui ve, de part dels set esperits que estan davant el seu tron, i de part de Jesucrist, el testimoni fidel, el primogènit dels qui retornen d'entre els morts, el sobirà dels reis de la terra.
Ell ens estima i ens ha alliberat dels nostres pecats amb la seva sang, i ha fet de nosaltres una casa reial, uns sacerdots dedicats a Déu, el seu Pare. A ell sigui donada la glòria i el poder pels segles dels segles.
Amén.
Mireu, ve enmig dels núvols, i tothom el veurà amb els propis ulls, fins aquells qui el van traspassar; tots els pobles de la terra faran grans planys per ell.
Sí!
Amén!
Jo sóc l'Alfa i l'Omega, diu el Senyor Déu, el qui és, el qui era i el qui ve, el Déu de l'univers.
Jo, Joan, germà i company vostre en la tribulació, la reialesa i la constància que compartim amb Jesús, em trobava exiliat a l'illa de Patmos per haver anunciat la paraula de Déu i per haver donat testimoni de Jesucrist.
El dia del Senyor, l'Esperit es va apoderar de mi i vaig sentir darrere meu una veu forta, com un toc de trompeta, que deia:
--Escriu en un llibre això que veus i envia-ho a les set esglésies d'Efes, Esmirna, Pèrgam, Tiatira, Sardes, Filadèlfia i Laodicea.
Vaig girar-me per veure de qui venia la veu que em parlava i vaig veure set lampadaris d'or i, enmig dels lampadaris, algú que semblava un fill d'home, vestit amb una túnica llarga fins als peus i cenyit a l'alçada del pit amb un cenyidor d'or; tenia els cabells del cap blancs com la llana més blanca i com la neu, i els seus ulls eren com una flama; els seus peus semblaven metall incandescent, i la seva veu era com el bramul de les onades.
A la mà dreta hi tenia set estrelles, i de la boca li sortia una espasa esmolada de dos talls.
La seva cara era com el sol quan resplendeix amb tot el seu esclat.
En veure'l vaig caure als seus peus com mort, però ell va posar sobre meu la mà dreta i em digué:
--No tinguis por.
Jo sóc el primer i el darrer.
Sóc el qui viu: era mort, però ara visc pels segles dels segles i tinc les claus de la mort i del seu reialme.
Escriu, doncs, el que has vist, el que ara és i el que vindrà després.
»Les set estrelles que has vist a la meva mà dreta i els set lampadaris d'or signifiquen això: les set estrelles són els àngels de les set esglésies i els set lampadaris són les set esglésies.
Germans, per la misericòrdia que Déu ens té, us exhorto a oferir-vos vosaltres mateixos com una víctima viva, santa i agradable a Déu: aquest ha de ser el vostre culte veritable.
No us emmotlleu al món present; deixeu-vos transformar i renoveu el vostre interior, perquè pugueu reconèixer quina és la voluntat de Déu, allò que és bo, agradable a ell i perfecte.
En virtut de la gràcia que he rebut, dic a tots i cada un: no us tingueu per més del que sou; tingueu una idea justa de vosaltres mateixos, assenyadament, sense ambicions, cadascú segons la mesura de la fe que Déu li ha concedit.
En un cos hi ha molts membres, i no tots tenen la mateixa funció; també nosaltres, que som molts, units a Crist formem un sol cos i som membres els uns dels altres.
Tenim dons diferents, segons la gràcia que hem rebut.
Si és el do de profecia, exercim-lo d'acord amb la fe; si és el de servei, exercim-lo servint; si és el d'ensenyar, ensenyant; si és el d'exhortar, exhortant.
El qui reparteix les almoines, que ho faci amb senzillesa; el qui presideix, que sigui sol·lícit; el qui fa obres de misericòrdia, que les faci amb alegria.
Que l'amor no sigui fingit.
Fugiu del mal, abraceu-vos al bé.
Estimeu-vos afectuosament com a germans, avanceu-vos a honorar-vos els uns als altres.
Esforceu-vos a ser sol·lícits.
Sigueu fervents d'esperit, serviu el Senyor.
Que l'esperança us ompli d'alegria.
Sigueu pacients en la tribulació, constants en l'oració.
Feu-vos solidaris de les necessitats del poble sant.
Practiqueu amb deler l'hospitalitat.
Beneïu els qui us persegueixen.
Beneïu, no maleïu.
Alegreu-vos amb els qui estan alegres, ploreu amb els qui ploren.
Viviu d'acord els uns amb els altres.
No aspireu a grandeses, sinó poseu-vos al nivell dels humils.
No us tingueu per savis.
No torneu a ningú mal per mal; mireu de fer el bé a tothom.
Si és possible, i fins on depengui de vosaltres, estigueu en pau amb tothom.
Estimats, no us prengueu la justícia per la vostra mà; deixeu que actuï el càstig de Déu, tal com diu l'Escriptura:
A mi em toca de passar comptes, jo donaré la paga, diu el Senyor.
Més aviat, si el teu enemic té fam, dóna-li menjar; si té set, dóna-li beure: serà com si posessis brases sobre el seu cap.
No et deixis vèncer pel mal; al contrari, venç el mal amb el bé.
