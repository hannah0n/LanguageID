Împăraţilor Cornilescu - Revised , (RMNN) Ilie, Tişbitul, unul din locuitorii Galaadului, a zis lui Ahab:
„Viu este Domnul, Dumnezeul lui Israel, al cărui slujitor sunt, că în anii aceştia nu va fi nici rouă, nici ploaie, decât după cuvântul meu.” Şi Cuvântul Domnului a vorbit lui Ilie cu aceste vorbe:
„Pleacă de aici, îndreaptă-te spre răsărit şi ascunde-te lângă pârâul Cherit, care este în faţa Iordanului.
Vei bea apă din pârâu şi am poruncit corbilor să te hrănească acolo.” El a plecat şi a făcut după Cuvântul Domnului. S-a dus şi s-a aşezat lângă pârâul Cherit, care este în faţa Iordanului.
Corbii îi aduceau pâine şi carne dimineaţa şi pâine şi carne seara şi bea apă din pârâu.
Dar, după câtăva vreme, pârâul a secat, căci nu căzuse ploaie în ţară.
Atunci, Cuvântul Domnului i-a vorbit astfel:
„Scoală-te, du-te la Sarepta, care ţine de Sidon, şi rămâi acolo.
Iată că am poruncit acolo unei femei văduve să te hrănească.” Ilie s-a sculat şi s-a dus la Sarepta. Când a ajuns la poarta cetăţii, acolo era o femeie văduvă care strângea lemne.
El a chemat-o şi a zis:
„Du-te şi adu-mi, te rog, puţină apă într-un vas, ca să beau.” Pe când se ducea ea să-i aducă, a chemat-o din nou şi a zis:
„Adu-mi, te rog, şi o bucată de pâine în mâna ta.” Şi ea a răspuns:
„Viu este Domnul, Dumnezeul tău, că n-am nimic copt, n-am decât un pumn de făină într-o oală şi puţin untdelemn într-un urcior.
Şi iată, strâng două bucăţi de lemne, apoi mă voi întoarce şi voi pregăti ce am pentru mine şi pentru fiul meu: vom mânca şi apoi vom muri.” Ilie i-a zis:
„Nu te teme, întoarce-te şi fă cum ai zis.
Numai pregăteşte-mi întâi mie cu untdelemnul şi făina aceea o mică turtă şi adu-mi-o; pe urmă să faci şi pentru tine şi pentru fiul tău.
Căci aşa vorbeşte Domnul, Dumnezeul lui Israel:
‘Făina din oală nu va scădea şi untdelemnul din urcior nu se va împuţina până în ziua când va da Domnul ploaie pe faţa pământului’.” Ea s-a dus şi a făcut după cuvântul lui Ilie.
Şi multă vreme a avut ce să mănânce, ea şi familia ei, şi Ilie.
Făina din oală n-a scăzut şi untdelemnul din urcior nu s-a împuţinat, după cuvântul pe care-l rostise Domnul prin Ilie.
După aceea, fiul femeii, stăpâna casei, s-a îmbolnăvit.
Şi boala lui a fost atât de cumplită încât n-a mai rămas suflare în el.
Femeia a zis atunci lui Ilie:
„Ce am eu a face cu tine, omule al lui Dumnezeu?
Ai venit la mine doar ca să aduci aminte lui Dumnezeu de nelegiuirea mea şi să-mi omori astfel fiul?” El i-a răspuns:
„Dă-mi încoace pe fiul tău.” Şi l-a luat de la sânul femeii, l-a suit în odaia de sus unde locuia el şi l-a culcat pe patul lui.
Apoi a chemat pe Domnul şi a zis:
„Doamne, Dumnezeule, oare atât de mult să mâhneşti Tu chiar pe văduva aceasta, la care am fost primit ca oaspete, încât să-i omori fiul?” Şi s-a întins de trei ori peste copil, a chemat pe Domnul şi a zis:
„Doamne, Dumnezeule, Te rog, fă să se întoarcă sufletul copilului în el!” Domnul a ascultat glasul lui Ilie, şi sufletul copilului s-a întors în el şi a înviat.
Ilie a luat copilul, l-a pogorât în casă din odaia de sus şi l-a dat mamei sale.
Şi Ilie a zis:
„Iată, fiul tău este viu.” Şi femeia a zis lui Ilie:
„Cunosc acum că eşti un om al lui Dumnezeu şi cuvântul Domnului în gura ta este adevăr!” Darius a găsit cu cale să pună peste împărăţie o sută douăzeci de dregători, care trebuiau să fie răspândiţi în toată împărăţia; a pus în fruntea lor trei căpetenii, în numărul cărora era şi Daniel. Dregătorii aceştia aveau să le dea socoteală, ca împăratul să nu sufere nicio pagubă.
Daniel însă întrecea pe toate aceste căpetenii şi pe dregători, pentru că în el era un duh înalt, şi împăratul se gândea să-l pună peste toată împărăţia.
Atunci, căpeteniile şi dregătorii au căutat să afle ceva asupra lui Daniel, ca să-l pârască în ce priveau treburile împărăţiei.
Dar n-au putut să găsească nimic, niciun lucru vrednic de mustrare, pentru că el era credincios şi nu se găsea nicio greşeală la el şi niciun lucru rău.
Atunci, oamenii aceştia au zis:
„Nu vom găsi niciun cuvânt de plângere împotriva acestui Daniel, afară numai dacă am găsi vreunul în Legea Dumnezeului lui!” Apoi, aceste căpetenii şi dregătorii aceştia s-au dus cu mare zarvă la împărat şi i-au vorbit aşa:
„Să trăieşti veşnic, împărate Darius!
Toate căpeteniile împărăţiei, îngrijitorii, dregătorii, sfetnicii şi cârmuitorii sunt de părere să se dea o poruncă împărătească, însoţită de o aspră oprire, care să spună că oricine va înălţa în timp de treizeci de zile rugăciuni către vreun dumnezeu sau către vreun om, afară de tine, împărate, va fi aruncat în groapa cu lei.
Acum, împărate, întăreşte oprirea şi iscăleşte porunca aceasta, pentru ca să nu se poată schimba după legea mezilor şi perşilor, care, odată dată, rămâne neschimbată.” În urma celor de mai sus, împăratul Darius a scris porunca şi oprirea.
Când a aflat Daniel că s-a iscălit porunca, a intrat în casa lui, unde ferestrele odăii de sus erau deschise înspre Ierusalim, şi de trei ori pe zi îngenunchea, se ruga şi lăuda pe Dumnezeul lui, cum făcea şi mai înainte.
Atunci, oamenii aceştia au dat năvală în casă şi au găsit pe Daniel rugându-se şi chemând pe Dumnezeul lui.
Apoi, s-au înfăţişat înaintea împăratului şi i-au zis cu privire la oprirea împărătească:
„N-ai scris tu o oprire care spune că oricine va înălţa, timp de treizeci de zile, rugăciuni vreunui dumnezeu sau vreunui om, afară de tine, împărate, să fie aruncat în groapa cu lei?” Împăratul a răspuns:
„Lucrul acesta este adevărat, după legea mezilor şi perşilor, care nu se poate schimba!” Ei au luat din nou cuvântul şi au zis împăratului:
„Daniel, unul din prinşii de război ai lui Iuda, nu ţine deloc seama de tine, împărate, nici de oprirea pe care ai scris-o şi îşi face rugăciunea de trei ori pe zi!” Împăratul s-a mâhnit foarte mult când a auzit lucrul acesta; s-a gândit cum ar putea să scape pe Daniel şi, până la asfinţitul soarelui, s-a trudit să-l scape.
Dar oamenii aceia au stăruit de împărat şi i-au zis:
„Să ştii, împărate, că, după legea mezilor şi perşilor, orice oprire sau orice poruncă întărită de împărat nu se poate schimba!” Atunci, împăratul a poruncit să aducă pe Daniel şi să-l arunce în groapa cu lei.
Împăratul a luat cuvântul şi a zis lui Daniel:
„Dumnezeul tău, căruia necurmat Îi slujeşti, să te scape!” Au adus o piatră şi au pus-o la gura gropii.
Împăratul a pecetluit-o cu inelul lui şi cu inelul mai-marilor lui, ca să nu se schimbe nimic cu privire la Daniel.
Împăratul s-a întors apoi în palatul său.
A petrecut noaptea fără să mănânce, nu i s-a adus nicio ţiitoare şi n-a putut să doarmă.
În revărsatul zorilor însă, împăratul s-a sculat şi s-a dus în grabă la groapa cu lei.
Şi, apropiindu-se de groapă, a chemat pe Daniel cu un glas plângător.
Împăratul a luat cuvântul şi a zis lui Daniel:
„Daniele, robul Dumnezeului celui viu, a putut Dumnezeul tău, căruia Îi slujeşti necurmat, să te scape de lei?” Şi Daniel a zis împăratului:
„Veşnic să trăieşti, împărate!
Dumnezeul meu a trimis pe îngerul Său şi a închis gura leilor, care nu mi-au făcut niciun rău, pentru că am fost găsit nevinovat înaintea Lui.
Şi nici înaintea ta, împărate, n-am făcut nimic rău!” Atunci, împăratul s-a bucurat foarte mult şi a poruncit să scoată pe Daniel din groapă.
Daniel a fost scos din groapă, şi nu s-a găsit nicio rană pe el, pentru că avusese încredere în Dumnezeul său.
Împăratul a poruncit să aducă pe oamenii aceia care pârâseră pe Daniel.
Şi au fost aruncaţi în groapa cu lei, ei, copiii lor şi nevestele lor, şi, până să ajungă în fundul gropii, leii i-au şi apucat şi le-au fărâmiţat oasele.
După aceea, împăratul Darius a scris o scrisoare către toate popoarele, către toate neamurile, către oamenii de toate limbile care locuiau în toată împărăţia:
„Pacea să vă fie dată din belşug!
Poruncesc ca, în toată întinderea împărăţiei mele, oamenii să se teamă şi să se înfricoşeze de Dumnezeul lui Daniel. Căci El este Dumnezeul cel viu şi El dăinuie veşnic; împărăţia Lui nu se va nimici niciodată şi stăpânirea Lui nu va avea sfârşit.
El izbăveşte şi mântuieşte, El face semne şi minuni în ceruri şi pe pământ.
El a izbăvit pe Daniel din ghearele leilor!” Daniel a dus-o bine sub domnia lui Darius şi sub domnia lui Cirus, Persanul.
Atunci, Dumnezeu a rostit toate aceste cuvinte şi a zis:
„Eu sunt Domnul, Dumnezeul tău, care te-a scos din ţara Egiptului, din casa robiei.
Să nu ai alţi dumnezei afară de Mine.
Să nu-ţi faci chip cioplit, nici vreo înfăţişare a lucrurilor care sunt sus în ceruri sau jos pe pământ, sau în apele mai de jos decât pământul.
Să nu te închini înaintea lor şi să nu le slujeşti, căci Eu, Domnul, Dumnezeul tău, sunt un Dumnezeu gelos, care pedepsesc nelegiuirea părinţilor în copii până la al treilea şi la al patrulea neam al celor ce Mă urăsc, şi Mă îndur până la al miilea neam de cei ce Mă iubesc şi păzesc poruncile Mele.
Să nu iei în deşert Numele Domnului, Dumnezeului tău, căci Domnul nu va lăsa nepedepsit pe cel ce va lua în deşert Numele Lui.
Adu-ţi aminte de ziua de odihnă, ca s-o sfinţeşti.
Să lucrezi şase zile şi să-ţi faci lucrul tău.
Dar ziua a şaptea este ziua de odihnă închinată Domnului, Dumnezeului tău: să nu faci nicio lucrare în ea, nici tu, nici fiul tău, nici fiica ta, nici robul tău, nici roaba ta, nici vita ta, nici străinul care este în casa ta.
Căci în şase zile a făcut Domnul cerurile, pământul şi marea, şi tot ce este în ele, iar în ziua a şaptea S-a odihnit, de aceea a binecuvântat Domnul ziua de odihnă şi a sfinţit-o.
Cinsteşte pe tatăl tău şi pe mama ta, pentru ca să ţi se lungească zilele în ţara pe care ţi-o dă Domnul, Dumnezeul tău.
Să nu ucizi.
Să nu preacurveşti.
Să nu furi.
Să nu mărturiseşti strâmb împotriva aproapelui tău.
Să nu pofteşti casa aproapelui tău; să nu pofteşti nevasta aproapelui tău, nici robul lui, nici roaba lui, nici boul lui, nici măgarul lui, nici vreun alt lucru care este al aproapelui tău.” Tot poporul auzea tunetele şi sunetul trâmbiţei şi vedea flăcările muntelui care fumega.
La priveliştea aceasta, poporul tremura şi stătea în depărtare.
Ei au zis lui Moise:
„Vorbeşte-ne tu însuţi, şi te vom asculta, dar să nu ne mai vorbească Dumnezeu, ca să nu murim.” Moise a zis poporului:
„Nu vă înspăimântaţi, căci Dumnezeu a venit tocmai ca să vă pună la încercare şi ca să aveţi frica Lui înaintea ochilor voştri, pentru ca să nu păcătuiţi.” Poporul stătea în depărtare, iar Moise s-a apropiat de norul în care era Dumnezeu.
Domnul a zis lui Moise:
„Aşa să vorbeşti copiilor lui Israel:
‘Aţi văzut că v-am vorbit din ceruri.
Să nu faceţi dumnezei de argint şi dumnezei de aur ca să-i puneţi alături de Mine; să nu vă faceţi alţi dumnezei.
Să-Mi ridici un altar de pământ, pe care să-ţi aduci arderile-de-tot şi jertfele de mulţumire, oile şi boii.
În orice loc în care Îmi voi aduce aminte de Numele Meu, voi veni la tine şi te voi binecuvânta.
Dacă-Mi vei ridica un altar de piatră, să nu-l zideşti din pietre cioplite, căci, cum îţi vei pune dalta în piatră, o vei pângări.
Să nu te sui la altarul Meu pe trepte, ca să nu ţi se descopere goliciunea înaintea lui’.” Rămâneţi dar tari şi nu vă plecaţi iarăşi sub jugul robiei.
Iată, eu, Pavel, vă spun că, dacă vă veţi tăia împrejur, Hristos nu vă va folosi la nimic.
Şi mărturisesc iarăşi încă o dată, oricărui om care primeşte tăierea împrejur, că este dator să împlinească toată Legea.
Voi, care voiţi să fiţi socotiţi neprihăniţi prin Lege, v-aţi despărţit de Hristos; aţi căzut din har.
Căci noi, prin Duhul, aşteptăm prin credinţă nădejdea neprihănirii.
Căci, în Isus Hristos, nici tăierea împrejur, nici netăierea împrejur n-au vreun preţ, ci credinţa care lucrează prin dragoste.
Voi alergaţi bine:
Cine v-a tăiat calea ca să n-ascultaţi de adevăr?
Înduplecarea aceasta nu vine de la Cel ce v-a chemat.
Puţin aluat face să se dospească toată plămădeala.
Eu, cu privire la voi, am în Domnul încrederea că nu gândiţi altfel.
Dar cel ce vă tulbură va purta osânda, oricine ar fi el.
Cât despre mine, fraţilor, dacă mai propovăduiesc tăierea împrejur, de ce mai sunt prigonit?
Atunci, pricina de poticnire a crucii s-a dus.
Şi schilodească-se odată cei ce vă tulbură!
Fraţilor, voi aţi fost chemaţi la slobozenie.
Numai nu faceţi din slobozenie o pricină ca să trăiţi pentru firea pământească, ci slujiţi-vă unii altora în dragoste.
Căci toată Legea se cuprinde într-o singură poruncă:
„Să iubeşti pe aproapele tău ca pe tine însuţi”.
Dar, dacă vă muşcaţi şi vă mâncaţi unii pe alţii, luaţi seama să nu fiţi nimiciţi unii de alţii.
Zic dar: umblaţi cârmuiţi de Duhul şi nu împliniţi poftele firii pământeşti.
Căci firea pământească pofteşte împotriva Duhului, şi Duhul, împotriva firii pământeşti; sunt lucruri potrivnice unele altora, aşa că nu puteţi face tot ce voiţi.
Dacă sunteţi călăuziţi de Duhul, nu sunteţi sub Lege.
Şi faptele firii pământeşti sunt cunoscute şi sunt acestea: preacurvia, curvia, necurăţia, desfrânarea, închinarea la idoli, vrăjitoria, vrăjbile, certurile, zavistiile, mâniile, neînţelegerile, dezbinările, certurile de partide, pizmele, uciderile, beţiile, îmbuibările şi alte lucruri asemănătoare cu acestea.
Vă spun mai dinainte, cum am mai spus, că cei ce fac astfel de lucruri nu vor moşteni Împărăţia lui Dumnezeu.
Roada Duhului, dimpotrivă, este: dragostea, bucuria, pacea, îndelunga răbdare, bunătatea, facerea de bine, credincioşia, blândeţea, înfrânarea poftelor.
Împotriva acestor lucruri nu este lege.
Cei ce sunt ai lui Hristos Isus şi-au răstignit firea pământească împreună cu patimile şi poftele ei.
Dacă trăim prin Duhul, să şi umblăm prin Duhul.
Să nu umblăm după o slavă deşartă, întărâtându-ne unii pe alţii şi pizmuindu-ne unii pe alţii.
La început, Dumnezeu a făcut cerurile şi pământul.
Pământul era pustiu şi gol; peste faţa adâncului de ape era întuneric, şi Duhul lui Dumnezeu Se mişca pe deasupra apelor.
Dumnezeu a zis:
„Să fie lumină!” Şi a fost lumină.
Dumnezeu a văzut că lumina era bună şi Dumnezeu a despărţit lumina de întuneric.
Dumnezeu a numit lumina zi, iar întunericul l-a numit noapte.
Astfel, a fost o seară şi apoi a fost o dimineaţă: aceasta a fost ziua întâi.
Dumnezeu a zis:
„Să fie o întindere între ape şi ea să despartă apele de ape.” Şi Dumnezeu a făcut întinderea, şi ea a despărţit apele care sunt dedesubtul întinderii de apele care sunt deasupra întinderii.
Şi aşa a fost.
Dumnezeu a numit întinderea cer.
Astfel, a fost o seară şi apoi a fost o dimineaţă: aceasta a fost ziua a doua.
Dumnezeu a zis:
„Să se strângă la un loc apele care sunt dedesubtul cerului şi să se arate uscatul!” Şi aşa a fost.
Dumnezeu a numit uscatul pământ, iar grămada de ape a numit-o mări.
Dumnezeu a văzut că lucrul acesta era bun.
Apoi Dumnezeu a zis:
„Să dea pământul verdeaţă, iarbă cu sămânţă, pomi roditori, care să facă rod după soiul lor şi care să aibă în ei sămânţa lor pe pământ.” Şi aşa a fost.
Pământul a dat verdeaţă, iarbă cu sămânţă după soiul ei şi pomi care fac rod şi care îşi au sămânţa în ei, după soiul lor.
Dumnezeu a văzut că lucrul acesta era bun.
Astfel, a fost o seară şi apoi a fost o dimineaţă: aceasta a fost ziua a treia.
Dumnezeu a zis:
„Să fie nişte luminători în întinderea cerului, ca să despartă ziua de noapte; ei să fie nişte semne care să arate vremurile, zilele şi anii şi să slujească de luminători în întinderea cerului, ca să lumineze pământul.” Şi aşa a fost.
Dumnezeu a făcut cei doi mari luminători, şi anume: luminătorul cel mai mare, ca să stăpânească ziua, şi luminătorul cel mai mic, ca să stăpânească noaptea; a făcut şi stelele.
Dumnezeu i-a aşezat în întinderea cerului, ca să lumineze pământul, să stăpânească ziua şi noaptea şi să despartă lumina de întuneric.
Dumnezeu a văzut că lucrul acesta era bun.
Astfel, a fost o seară şi apoi a fost o dimineaţă: aceasta a fost ziua a patra.
Dumnezeu a zis:
„Să mişune apele de vieţuitoare şi să zboare păsări deasupra pământului pe întinderea cerului.” Dumnezeu a făcut peştii cei mari şi toate vieţuitoarele care se mişcă şi de care mişună apele, după soiurile lor; a făcut şi orice pasăre înaripată după soiul ei.
Dumnezeu a văzut că erau bune.
Dumnezeu le-a binecuvântat şi a zis:
„Creşteţi, înmulţiţi-vă şi umpleţi apele mărilor; să se înmulţească şi păsările pe pământ.” Astfel a fost o seară şi apoi a fost o dimineaţă: aceasta a fost ziua a cincea.
Dumnezeu a zis:
„Să dea pământul vieţuitoare după soiul lor; vite, târâtoare şi fiare pământeşti după soiul lor”.
Şi aşa a fost.
Dumnezeu a făcut fiarele pământului după soiul lor, vitele după soiul lor şi toate târâtoarele pământului după soiul lor.
Dumnezeu a văzut că erau bune.
Apoi Dumnezeu a zis:
„Să facem om după chipul Nostru, după asemănarea Noastră; el să stăpânească peste peştii mării, peste păsările cerului, peste vite, peste tot pământul şi peste toate târâtoarele care se mişcă pe pământ.” Dumnezeu a făcut pe om după chipul Său, l-a făcut după chipul lui Dumnezeu; parte bărbătească şi parte femeiască i-a făcut.
Dumnezeu i-a binecuvântat şi Dumnezeu le-a zis:
„Creşteţi, înmulţiţi-vă, umpleţi pământul şi supuneţi-l şi stăpâniţi peste peştii mării, peste păsările cerului şi peste orice vieţuitoare care se mişcă pe pământ.” Şi Dumnezeu a zis:
„Iată că v-am dat orice iarbă care face sămânţă şi care este pe faţa întregului pământ şi orice pom care are în el rod cu sămânţă: aceasta să fie hrana voastră.
Iar tuturor fiarelor pământului, tuturor păsărilor cerului şi tuturor vietăţilor care se mişcă pe pământ, care au în ele o suflare de viaţă, le-am dat ca hrană toată iarba verde”.
Şi aşa a fost.
Dumnezeu S-a uitat la tot ce făcuse şi iată că erau foarte bune.
Astfel, a fost o seară şi apoi a fost o dimineaţă: aceasta a fost ziua a şasea.
M-am dus la locul meu de strajă şi stăteam pe turn ca să veghez şi să văd ce are să-mi spună Domnul şi ce-mi va răspunde la plângerea mea.
Domnul mi-a răspuns şi a zis:
„Scrie prorocia şi sap-o pe table, ca să se poată citi uşor!
Căci este o prorocie a cărei vreme este hotărâtă, se apropie de împlinire şi nu va minţi; dacă zăboveşte, aşteaptă-o, căci va veni şi se va împlini negreşit.
Iată, i s-a îngâmfat sufletul, nu este fără prihană în el, dar cel neprihănit va trăi prin credinţa lui.
Ca şi cel beat şi semeţ, cel mândru nu stă liniştit, ci îşi lărgeşte gura ca Locuinţa morţilor, este nesăţios ca moartea, aşa că pe toate neamurile vrea să le strângă la el şi toate popoarele le trage la el.
Nu va fi el de batjocura tuturor acestora, de râs şi de pomină?
Se va zice:
‘Vai de cel ce adună ce nu este al lui!
Până când se va împovăra cu datorii?’ Nu se vor ridica deodată cei ce te-au împrumutat?
Nu se vor trezi asupritorii tăi şi vei ajunge prada lor?
Fiindcă ai jefuit multe neamuri, toată rămăşiţa popoarelor te va jefui din pricina vărsării sângelui oamenilor, din pricina silniciilor făcute în ţară şi împotriva cetăţii tuturor locuitorilor ei.” Vai de cel ce strânge câştiguri nelegiuite pentru casa lui, ca să-şi aşeze apoi cuibul într-un loc înalt şi să scape din mâna nenorocirii!
Ruşinea casei tale ţi-ai croit nimicind o mulţime de popoare şi împotriva ta însuţi ai păcătuit.
Căci piatra din mijlocul zidului strigă şi lemnul care leagă grinda îi răspunde.
Vai de cel ce zideşte o cetate cu sânge, care întemeiază o cetate cu nelegiuire!
Iată, când Domnul oştirilor a hotărât lucrul acesta, popoarele se ostenesc pentru foc şi neamurile se trudesc degeaba.
Căci pământul va fi plin de cunoştinţa slavei Domnului, ca fundul mării de apele care-l acoperă.
Vai de cel ce dă aproapelui său să bea, vai de tine care îi torni băutură spumoasă şi-l ameţeşti, ca să-i vezi goliciunea!
Te vei sătura de ruşine, în loc de slavă; bea şi tu şi dezveleşte-te!
Îţi va veni şi ţie rândul să iei paharul din dreapta Domnului şi va veni ruşinea peste slava ta.
Căci silniciile făcute împotriva Libanului vor cădea asupra ta şi pustiirile fiarelor te vor îngrozi, pentru vărsarea sângelui oamenilor, şi silniciile făcute în ţară, împotriva cetăţii şi împotriva tuturor locuitorilor ei.
La ce ar putea folosi un chip cioplit, pe care-l ciopleşte lucrătorul?
La ce ar putea folosi un chip turnat, care învaţă pe oameni minciuni, pentru ca lucrătorul care l-a făcut să-şi pună încrederea în el, pe când el făureşte numai nişte idoli muţi?
Vai de cel ce zice lemnului:
„Scoală-te”, şi unei pietre mute:
„Trezeşte-te!” Poate ea să dea învăţătură?
Iată că este împodobită cu aur şi argint, dar în ea nu este un duh care s-o însufleţească.
Domnul însă este în Templul Lui cel sfânt.
Tot pământul să tacă înaintea Lui!
Cine a crezut în ceea ce ni se vestise?
Cine a cunoscut braţul Domnului?
El a crescut înaintea Lui ca o odraslă slabă, ca un Lăstar care iese dintr-un pământ uscat.
N-avea nici frumuseţe, nici strălucire ca să ne atragă privirile şi înfăţişarea Lui n-avea nimic care să ne placă.
Dispreţuit şi părăsit de oameni, om al durerii şi obişnuit cu suferinţa, era aşa de dispreţuit că îţi întorceai faţa de la El, şi noi nu L-am băgat în seamă.
Totuşi El suferinţele noastre le-a purtat şi durerile noastre le-a luat asupra Lui, şi noi am crezut că este pedepsit, lovit de Dumnezeu şi smerit.
Dar El era străpuns pentru păcatele noastre, zdrobit pentru fărădelegile noastre.
Pedeapsa, care ne dă pacea, a căzut peste El şi, prin rănile Lui, suntem tămăduiţi.
Noi rătăceam cu toţii ca nişte oi, fiecare îşi vedea de drumul lui, dar Domnul a făcut să cadă asupra Lui nelegiuirea noastră, a tuturor.
Când a fost chinuit şi asuprit, n-a deschis gura deloc, ca un miel pe care-l duci la măcelărie şi ca o oaie mută înaintea celor ce o tund: n-a deschis gura.
El a fost luat prin apăsare şi judecată, dar cine din cei de pe vremea Lui a crezut că El fusese şters de pe pământul celor vii şi lovit de moarte pentru păcatele poporului meu?
Groapa Lui a fost pusă între cei răi, şi mormântul Lui la un loc cu cel bogat, măcar că nu săvârşise nicio nelegiuire şi nu se găsise niciun vicleşug în gura Lui.
Domnul a găsit cu cale să-L zdrobească prin suferinţă… Dar, după ce Îşi va da viaţa ca jertfă pentru păcat, va vedea o sămânţă de urmaşi, va trăi multe zile şi lucrarea Domnului va propăşi în mâinile Lui.
Va vedea rodul muncii sufletului Lui şi se va înviora.
Prin cunoştinţa Lui, Robul Meu cel neprihănit va pune pe mulţi oameni într-o stare după voia lui Dumnezeu şi va lua asupra Lui povara nelegiuirilor lor.
De aceea Îi voi da partea Lui la un loc cu cei mari şi va împărţi prada cu cei puternici, pentru că S-a dat pe Sine Însuşi la moarte şi a fost pus în numărul celor fărădelege, pentru că a purtat păcatele multora şi S-a rugat pentru cei vinovaţi.
La început era Cuvântul, şi Cuvântul era cu Dumnezeu, şi Cuvântul era Dumnezeu.
El era la început cu Dumnezeu.
Toate lucrurile au fost făcute prin El, şi nimic din ce a fost făcut, n-a fost făcut fără El.
În El era viaţa, şi viaţa era lumina oamenilor.
Lumina luminează în întuneric, şi întunericul n-a biruit-o.
A venit un om trimis de Dumnezeu: numele lui era Ioan.
El a venit ca martor, ca să mărturisească despre Lumină, pentru ca toţi să creadă prin el.
Nu era el Lumina, ci el a venit ca să mărturisească despre Lumină.
Lumina aceasta era adevărata Lumină, care luminează pe orice om venind în lume.
El era în lume, şi lumea a fost făcută prin El, dar lumea nu L-a cunoscut.
A venit la ai Săi, şi ai Săi nu L-au primit.
Dar tuturor celor ce L-au primit, adică celor ce cred în Numele Lui, le-a dat dreptul să se facă copii ai lui Dumnezeu; născuţi nu din sânge, nici din voia firii lor, nici din voia vreunui om, ci din Dumnezeu.
Şi Cuvântul S-a făcut trup şi a locuit printre noi, plin de har şi de adevăr.
Şi noi am privit slava Lui, o slavă întocmai ca slava singurului născut din Tatăl.
Ioan a mărturisit despre El când a strigat:
„El este Acela despre care ziceam eu:
‘Cel ce vine după mine este înaintea mea, pentru că era înainte de mine’.
Şi noi toţi am primit din plinătatea Lui şi har după har; căci Legea a fost dată prin Moise, dar harul şi adevărul au venit prin Isus Hristos.
Nimeni n-a văzut vreodată pe Dumnezeu; singurul Lui Fiu, care este în sânul Tatălui, Acela L-a făcut cunoscut.” Iată mărturisirea făcută de Ioan când iudeii au trimis din Ierusalim pe nişte preoţi şi leviţi să-l întrebe:
„Tu cine eşti?” El a mărturisit şi n-a tăgăduit: a mărturisit că nu este el Hristosul.
Şi ei l-au întrebat:
„Dar cine eşti?
Eşti Ilie?” Şi el a zis:
„Nu sunt!” „Eşti prorocul?” Şi el a răspuns:
„Nu!” Atunci i-au zis:
„Dar cine eşti?
Ca să dăm un răspuns celor ce ne-au trimis.
Ce zici tu despre tine însuţi?” „Eu”, a zis el, „sunt glasul celui ce strigă în pustie:
‘Neteziţi calea Domnului’, cum a zis prorocul Isaia”.
Trimişii erau din partea fariseilor.
Ei i-au mai pus următoarea întrebare:
„Atunci de ce botezi, dacă nu eşti Hristosul, nici Ilie, nici prorocul?” Drept răspuns, Ioan le-a zis:
„Eu botez cu apă, dar în mijlocul vostru stă Unul pe care voi nu-L cunoaşteţi.
El este Acela care vine după mine şi care este înaintea mea; eu nu sunt vrednic să-I dezleg cureaua încălţămintelor Lui.” Aceste lucruri s-au petrecut în Betabara, dincolo de Iordan, unde boteza Ioan.
A doua zi, Ioan a văzut pe Isus venind la el şi a zis:
„Iată Mielul lui Dumnezeu, care ridică păcatul lumii!
El este Acela despre care ziceam:
‘După mine vine un om, care este înaintea mea, căci era înainte de mine’.
Eu nu-L cunoşteam, dar tocmai pentru aceasta am venit să botez cu apă: ca El să fie făcut cunoscut lui Israel.” Ioan a făcut următoarea mărturisire:
„Am văzut Duhul pogorându-Se din cer ca un porumbel şi oprindu-Se peste El.
Eu nu-L cunoşteam, dar Cel ce m-a trimis să botez cu apă mi-a zis:
‘Acela peste care vei vedea Duhul pogorându-Se şi oprindu-Se este Cel ce botează cu Duhul Sfânt’.
Şi eu am văzut lucrul acesta şi am mărturisit că El este Fiul lui Dumnezeu.” A doua zi, Ioan stătea iarăşi cu doi din ucenicii lui.
Şi, pe când privea pe Isus umblând, a zis:
„Iată Mielul lui Dumnezeu!” Cei doi ucenici l-au auzit rostind aceste vorbe şi au mers după Isus.
Isus S-a întors şi, când i-a văzut că merg după El, le-a zis:
„Ce căutaţi?” Ei I-au răspuns:
„Rabbi (care, tălmăcit, înseamnă:
Învăţătorule), unde locuieşti?” „Veniţi de vedeţi”, le-a zis El. S-au dus de au văzut unde locuia şi în ziua aceea au rămas la El. Era cam pe la ceasul al zecelea.
Unul din cei doi care auziseră cuvintele lui Ioan şi merseseră după Isus era Andrei, fratele lui Simon Petru.
El, cel dintâi, a găsit pe fratele său Simon şi i-a zis:
„Noi am găsit pe Mesia” (care, tălmăcit, înseamnă Hristos).
Şi l-a adus la Isus. Isus l-a privit şi i-a zis:
„Tu eşti Simon, fiul lui Iona; tu te vei chema Chifa” (care, tălmăcit, înseamnă Petru).
A doua zi, Isus a vrut să Se ducă în Galileea şi a găsit pe Filip.
Şi i-a zis:
„Vino după Mine”.
Filip era din Betsaida, cetatea lui Andrei şi a lui Petru.
Filip a găsit pe Natanael şi i-a zis:
„Noi am găsit pe Acela despre care au scris Moise, în lege, şi prorocii: pe Isus din Nazaret, fiul lui Iosif.” Natanael i-a zis:
„Poate ieşi ceva bun din Nazaret?” „Vino şi vezi!” i-a răspuns Filip.
Isus a văzut pe Natanael venind la El şi a zis despre el:
„Iată cu adevărat un israelit în care nu este vicleşug”.
„De unde mă cunoşti?” I-a zis Natanael. Drept răspuns, Isus i-a zis:
„Te-am văzut mai înainte ca să te cheme Filip, când erai sub smochin”.
Natanael I-a răspuns:
„Rabbi, Tu eşti Fiul lui Dumnezeu, Tu eşti Împăratul lui Israel!” Drept răspuns, Isus i-a zis:
„Pentru că ţi-am spus că te-am văzut sub smochin, crezi?
Lucruri mai mari decât acestea vei vedea.” Apoi i-a zis:
„Adevărat, adevărat vă spun, că, de acum încolo, veţi vedea cerul deschis şi pe îngerii lui Dumnezeu suindu-se şi pogorându-se peste Fiul omului”.
Între farisei era un om cu numele Nicodim, un fruntaş al iudeilor.
Acesta a venit la Isus noaptea şi I-a zis:
„Învăţătorule, ştim că eşti un Învăţător venit de la Dumnezeu, căci nimeni nu poate face semnele pe care le faci Tu, dacă nu este Dumnezeu cu el”.
Drept răspuns, Isus i-a zis:
„Adevărat, adevărat îţi spun că, dacă un om nu se naşte din nou, nu poate vedea Împărăţia lui Dumnezeu”.
Nicodim I-a zis:
„Cum se poate naşte un om bătrân?
Poate el să intre a doua oară în pântecele maicii sale şi să se nască?” Isus i-a răspuns:
„Adevărat, adevărat îţi spun că, dacă nu se naşte cineva din apă şi din Duh, nu poate să intre în Împărăţia lui Dumnezeu.
Ce este născut din carne este carne şi ce este născut din Duh este duh.
Nu te mira că ţi-am zis:
‘Trebuie să vă naşteţi din nou’.
Vântul suflă încotro vrea şi-i auzi vuietul, dar nu ştii de unde vine, nici încotro merge.
Tot aşa este cu oricine este născut din Duhul.” Nicodim I-a zis:
„Cum se poate face aşa ceva?” Isus i-a răspuns:
„Tu eşti învăţătorul lui Israel şi nu pricepi aceste lucruri?
Adevărat, adevărat îţi spun că noi vorbim ce ştim şi mărturisim ce am văzut, şi voi nu primiţi mărturia noastră.
Dacă v-am vorbit despre lucruri pământeşti şi nu credeţi, cum veţi crede când vă voi vorbi despre lucrurile cereşti?
Nimeni nu s-a suit în cer, afară de Cel ce S-a pogorât din cer, adică Fiul omului, care este în cer.
Şi, după cum a înălţat Moise şarpele în pustie, tot aşa trebuie să fie înălţat şi Fiul omului, pentru ca oricine crede în El să nu piară, ci să aibă viaţa veşnică.
Fiindcă atât de mult a iubit Dumnezeu lumea, că a dat pe singurul Lui Fiu, pentru ca oricine crede în El să nu piară, ci să aibă viaţa veşnică.
Dumnezeu, în adevăr, n-a trimis pe Fiul Său în lume ca să judece lumea, ci ca lumea să fie mântuită prin El.
Oricine crede în El nu este judecat, dar cine nu crede a şi fost judecat, pentru că n-a crezut în Numele singurului Fiu al lui Dumnezeu.
Şi judecata aceasta stă în faptul că, odată venită Lumina în lume, oamenii au iubit mai mult întunericul decât lumina, pentru că faptele lor erau rele.
Căci oricine face răul urăşte lumina şi nu vine la lumină, ca să nu i se vădească faptele.
Dar cine lucrează după adevăr vine la lumină, pentru ca să i se arate faptele, fiindcă sunt făcute în Dumnezeu.” După aceea, Isus şi ucenicii Lui au venit în ţinutul Iudeii; şi stătea acolo cu ei şi boteza.
Ioan boteza şi el în Enon, aproape de Salim, pentru că acolo erau multe ape, şi oamenii veneau ca să fie botezaţi.
Căci Ioan încă nu fusese aruncat în temniţă.
Între ucenicii lui Ioan şi între un iudeu s-a iscat o neînţelegere cu privire la curăţire.
Au venit deci la Ioan şi i-au zis:
„Învăţătorule, Cel ce era cu tine dincolo de Iordan şi despre care ai mărturisit tu iată că botează şi toţi oamenii se duc la El”.
Drept răspuns, Ioan i-a zis:
„Omul nu poate primi decât ce-i este dat din cer.
Voi înşivă îmi sunteţi martori că am zis:
Nu sunt eu Hristosul, ci sunt trimis înaintea Lui.
Cine are mireasă este mire, dar prietenul mirelui, care stă şi-l ascultă, se bucură foarte mult când aude glasul mirelui, şi această bucurie, care este a mea, este deplină.
Trebuie ca El să crească, iar eu să mă micşorez.
Cel ce vine din cer este mai presus de toţi; cel ce este de pe pământ este pământesc şi vorbeşte ca de pe pământ.
Cel ce vine din cer este mai presus de toţi.
El mărturiseşte ce a văzut şi a auzit, şi totuşi nimeni nu primeşte mărturia Lui.
Cine primeşte mărturia Lui adevereşte prin aceasta că Dumnezeu spune adevărul.
Căci Acela pe care L-a trimis Dumnezeu vorbeşte cuvintele lui Dumnezeu, pentru că Dumnezeu nu-I dă Duhul cu măsură.
Tatăl iubeşte pe Fiul şi a dat toate lucrurile în mâna Lui.
Cine crede în Fiul are viaţa veşnică, dar cine nu crede în Fiul nu va vedea viaţa, ci mânia lui Dumnezeu rămâne peste el.” Isus a plecat de acolo şi a venit în ţinutul Iudeii, dincolo de Iordan. Gloatele s-au adunat din nou la El şi, după obiceiul Său, a început iarăşi să-i înveţe.
Au venit la El fariseii şi, ca să-L ispitească, L-au întrebat dacă este îngăduit unui bărbat să-şi lase nevasta.
Drept răspuns, El le-a zis:
„Ce v-a poruncit Moise?” „Moise”, au zis ei, „a dat voie ca bărbatul să scrie o carte de despărţire şi s-o lase”.
Isus le-a zis:
„Din pricina împietririi inimii voastre v-a scris Moise porunca aceasta.
Dar, de la începutul lumii, Dumnezeu i-a făcut parte bărbătească şi parte femeiască.
De aceea va lăsa omul pe tatăl său şi pe mama sa şi se va lipi de nevastă-sa.
Şi cei doi vor fi un singur trup.
Aşa că nu mai sunt doi, ci sunt un singur trup.
Deci ce a împreunat Dumnezeu, omul să nu despartă.” În casă, ucenicii L-au întrebat iarăşi asupra celor de mai sus.
El le-a zis:
„Oricine îşi lasă nevasta şi ia pe alta de nevastă preacurveşte faţă de ea şi dacă o nevastă îşi lasă bărbatul şi ia pe altul de bărbat preacurveşte”.
I-au adus nişte copilaşi ca să Se atingă de ei.
Dar ucenicii au certat pe cei ce îi aduceau.
Când a văzut Isus acest lucru, S-a mâniat şi le-a zis:
„Lăsaţi copilaşii să vină la Mine şi nu-i opriţi, căci Împărăţia lui Dumnezeu este a celor ca ei.
Adevărat vă spun că oricine nu va primi Împărăţia lui Dumnezeu ca un copilaş cu niciun chip nu va intra în ea!” Apoi i-a luat în braţe şi i-a binecuvântat, punându-Şi mâinile peste ei.
Tocmai când era gata să pornească la drum, a alergat la El un om care a îngenuncheat înaintea Lui şi L-a întrebat:
„Bunule Învăţător, ce să fac ca să moştenesc viaţa veşnică?” „Pentru ce Mă numeşti bun?” i-a zis Isus.
„Nimeni nu este bun, decât Unul singur:
Dumnezeu.
Cunoşti poruncile:
‘Să nu preacurveşti; să nu ucizi; să nu furi; să nu faci o mărturisire mincinoasă; să nu înşeli; să cinsteşti pe tatăl tău şi pe mama ta’.” El I-a răspuns:
„Învăţătorule, toate aceste lucruri le-am păzit cu grijă din tinereţea mea”.
Isus S-a uitat ţintă la el, l-a iubit şi i-a zis:
„Îţi lipseşte un lucru; du-te de vinde tot ce ai, dă la săraci, şi vei avea o comoară în cer.
Apoi vino, ia-ţi crucea şi urmează-Mă.” Mâhnit de aceste cuvinte, omul acesta a plecat întristat de tot, căci avea multe avuţii.
Isus S-a uitat împrejurul Lui şi a zis ucenicilor Săi:
„Cât de anevoie vor intra în Împărăţia lui Dumnezeu cei ce au avuţii!” Ucenicii au rămas uimiţi de cuvintele Lui. Isus a luat din nou cuvântul şi le-a zis:
„Fiilor, cât de anevoie este pentru cei ce se încred în bogăţii, să intre în Împărăţia lui Dumnezeu!
Mai lesne este să treacă o cămilă prin urechea unui ac decât să intre un om bogat în Împărăţia lui Dumnezeu!” Ucenicii au rămas şi mai uimiţi şi au zis unii către alţii:
„Cine poate atunci să fie mântuit?” Isus S-a uitat ţintă la ei şi le-a zis:
„Lucrul acesta este cu neputinţă la oameni, dar nu la Dumnezeu, pentru că toate lucrurile sunt cu putinţă la Dumnezeu”.
Petru a început să-I zică:
„Iată că noi am lăsat totul şi Te-am urmat”.
Isus a răspuns:
„Adevărat vă spun că nu este nimeni care să fi lăsat casă sau fraţi, sau surori, sau tată, sau mamă, sau nevastă, sau copii, sau holde pentru Mine şi pentru Evanghelie şi să nu primească acum, în veacul acesta, de o sută de ori mai mult: case, fraţi, surori, mame, copii şi holde, împreună cu prigoniri, iar în veacul viitor, viaţa veşnică.
Mulţi din cei dintâi vor fi cei de pe urmă, şi mulţi din cei de pe urmă vor fi cei dintâi.” Ei erau pe drum şi se suiau la Ierusalim, şi Isus mergea înaintea lor.
Ucenicii erau tulburaţi şi mergeau îngroziţi după El. Isus a luat iarăşi la El pe cei doisprezece şi a început să le vorbească despre lucrurile care aveau să I se întâmple.
„Iată”, a zis El, „ne suim la Ierusalim, şi Fiul omului va fi dat în mâinile preoţilor celor mai de seamă şi cărturarilor.
Ei Îl vor osândi la moarte şi-L vor da în mâinile neamurilor, care îşi vor bate joc de El, Îl vor bate cu nuiele, Îl vor scuipa şi-L vor omorî, dar, după trei zile, va învia.” Fiii lui Zebedei, Iacov şi Ioan, au venit la Isus şi I-au zis:
„Învăţătorule, am vrea să ne faci ce-Ţi vom cere”.
El le-a zis:
„Ce voiţi să vă fac?” „Dă-ne”, I-au zis ei, „să şedem unul la dreapta Ta şi altul la stânga Ta când vei fi îmbrăcat în slava Ta”.
Isus le-a răspuns:
„Nu ştiţi ce cereţi.
Puteţi voi să beţi paharul pe care am să-l beau Eu sau să fiţi botezaţi cu botezul cu care am să fiu botezat Eu?” „Putem”, au zis ei.
Şi Isus le-a răspuns:
„Este adevărat că paharul pe care-l voi bea Eu, îl veţi bea şi cu botezul cu care voi fi botezat Eu, veţi fi botezaţi, dar cinstea de a şedea la dreapta sau la stânga Mea nu atârnă de Mine s-o dau, ci ea este numai pentru aceia pentru care a fost pregătită”.
Cei zece, când au auzit lucrul acesta, au început să se mânie pe Iacov şi pe Ioan.
Isus i-a chemat la El şi le-a zis:
„Ştiţi că cei priviţi drept cârmuitori ai neamurilor domnesc peste ele şi mai-marii lor le poruncesc cu stăpânire.
Dar între voi să nu fie aşa.
Ci oricare va vrea să fie mare între voi să fie slujitorul vostru şi oricare va vrea să fie cel dintâi între voi să fie robul tuturor.
Căci Fiul omului n-a venit să I se slujească, ci El să slujească şi să-Şi dea viaţa răscumpărare pentru mulţi!” Au ajuns la Ierihon.
Şi, pe când ieşea Isus din Ierihon cu ucenicii Săi şi cu o mare mulţime de oameni, fiul lui Timeu, Bartimeu, un cerşetor orb, şedea jos, lângă drum, şi cerea de milă.
El a auzit că trece Isus din Nazaret şi a început să strige:
„Isuse, Fiul lui David, ai milă de mine!” Mulţi îl certau să tacă, dar el şi mai tare striga:
„Fiul lui David, ai milă de mine!” Isus S-a oprit şi a zis:
„Chemaţi-l!” Au chemat pe orb şi i-au zis:
„Îndrăzneşte, scoală-te, căci te cheamă”.
Orbul şi-a aruncat haina, a sărit şi a venit la Isus.
Isus a luat cuvântul şi i-a zis:
„Ce vrei să-ţi fac?” „Rabuni”, I-a răspuns orbul, „să capăt vederea”.
Şi Isus i-a zis:
„Du-te, credinţa ta te-a mântuit”.
Îndată orbul şi-a căpătat vederea şi a mers pe drum după Isus.
Luaţi seama să nu vă îndepliniţi neprihănirea voastră înaintea oamenilor, ca să fiţi văzuţi de ei; altminteri, nu veţi avea răsplată de la Tatăl vostru, care este în ceruri.
Tu, dar, când faci milostenie, nu suna cu trâmbiţa înaintea ta, cum fac făţarnicii în sinagogi şi în uliţe, pentru ca să fie slăviţi de oameni.
Adevărat vă spun că şi-au luat răsplata.
Ci tu, când faci milostenie, să nu ştie stânga ta ce face dreapta, pentru ca milostenia ta să fie făcută în ascuns; şi Tatăl tău, care vede în ascuns, îţi va răsplăti.
Când vă rugaţi, să nu fiţi ca făţarnicii, cărora le place să se roage stând în picioare în sinagogi şi la colţurile uliţelor, pentru ca să fie văzuţi de oameni.
Adevărat vă spun că şi-au luat răsplata.
Ci tu, când te rogi, intră în odăiţa ta, încuie-ţi uşa şi roagă-te Tatălui tău, care este în ascuns; şi Tatăl tău, care vede în ascuns, îţi va răsplăti.
Când vă rugaţi, să nu bolborosiţi aceleaşi vorbe, ca păgânii, cărora li se pare că, dacă spun o mulţime de vorbe, vor fi ascultaţi.
Să nu vă asemănaţi cu ei; căci Tatăl vostru ştie de ce aveţi trebuinţă, mai înainte ca să-I cereţi voi.
Iată dar cum trebuie să vă rugaţi:
‘Tatăl nostru care eşti în ceruri!
Sfinţească-se Numele Tău; vie Împărăţia Ta; facă-se voia Ta, precum în cer şi pe pământ.
Pâinea noastră cea de toate zilele şi nu ne duce în ispită, ci izbăveşte-ne de cel rău.
Căci a Ta este împărăţia şi puterea, şi slava în veci.
Amin!’ Dacă iertaţi oamenilor greşelile lor, şi Tatăl vostru cel ceresc vă va ierta greşelile voastre.
Dar, dacă nu iertaţi oamenilor greşelile lor, nici Tatăl vostru nu vă va ierta greşelile voastre.
Când postiţi, să nu vă luaţi o înfăţişare posomorâtă, ca făţarnicii, care îşi sluţesc feţele, ca să se arate oamenilor că postesc.
Adevărat vă spun că şi-au luat răsplata.
Ci tu, când posteşti, unge-ţi capul şi spală-ţi faţa, ca să te arăţi că posteşti nu oamenilor, ci Tatălui tău, care este în ascuns; şi Tatăl tău, care vede în ascuns, îţi va răsplăti.
Nu vă strângeţi comori pe pământ, unde le mănâncă moliile şi rugina şi unde le sapă şi le fură hoţii; ci strângeţi-vă comori în cer, unde nu le mănâncă moliile şi rugina şi unde hoţii nu le sapă, nici nu le fură.
Pentru că unde este comoara voastră, acolo va fi şi inima voastră.
Ochiul este lumina trupului.
Dacă ochiul tău este sănătos, tot trupul tău va fi plin de lumină; dar, dacă ochiul tău este rău, tot trupul tău va fi plin de întuneric.
Aşa că, dacă lumina care este în tine este întuneric, cât de mare trebuie să fie întunericul acesta!
Nimeni nu poate sluji la doi stăpâni.
Căci sau va urî pe unul şi va iubi pe celălalt; sau va ţine la unul, şi va nesocoti pe celălalt:
Nu puteţi sluji lui Dumnezeu şi lui Mamona.
De aceea vă spun:
Nu vă îngrijoraţi de viaţa voastră, gândindu-vă ce veţi mânca sau ce veţi bea; nici de trupul vostru, gândindu-vă cu ce vă veţi îmbrăca.
Oare nu este viaţa mai mult decât hrana şi trupul, mai mult decât îmbrăcămintea?
Uitaţi-vă la păsările cerului: ele nici nu seamănă, nici nu seceră şi nici nu strâng nimic în grânare, şi totuşi Tatăl vostru cel ceresc le hrăneşte.
Oare nu sunteţi voi cu mult mai de preţ decât ele?
Şi apoi, cine dintre voi, chiar îngrijorându-se, poate să adauge măcar un cot la înălţimea lui?
Şi de ce vă îngrijoraţi de îmbrăcăminte?
Uitaţi-vă cu băgare de seamă cum cresc crinii de pe câmp: ei nici nu torc, nici nu ţes; totuşi vă spun că nici chiar Solomon, în toată slava lui, nu s-a îmbrăcat ca unul din ei.
Aşa că, dacă astfel îmbracă Dumnezeu iarba de pe câmp, care astăzi este, dar mâine va fi aruncată în cuptor, nu vă va îmbrăca El cu mult mai mult pe voi, puţin credincioşilor?
Nu vă îngrijoraţi dar, zicând:
‘Ce vom mânca?’ sau:
‘Ce vom bea?’, sau:
‘Cu ce ne vom îmbrăca?’.
Fiindcă toate aceste lucruri neamurile le caută.
Tatăl vostru cel ceresc ştie că aveţi trebuinţă de ele.
Căutaţi mai întâi Împărăţia lui Dumnezeu şi neprihănirea Lui, şi toate aceste lucruri vi se vor da pe deasupra.
Nu vă îngrijoraţi dar de ziua de mâine; căci ziua de mâine se va îngrijora de ea însăşi.
Ajunge zilei necazul ei.
Ferice de cei fără prihană în calea lor, care umblă întotdeauna după Legea Domnului!
Ferice de cei ce păzesc poruncile Lui, care-L caută din toată inima lor, care nu săvârşesc nicio nelegiuire şi umblă în căile Lui!
Tu ai dat poruncile Tale ca să fie păzite cu sfinţenie.
O, de ar ţinti căile mele la păzirea orânduirilor Tale!
Atunci nu voi roşi de ruşine la vederea tuturor poruncilor Tale!
Te voi lăuda cu inimă neprihănită când voi învăţa legile dreptăţii Tale.
Vreau să păzesc orânduirile Tale: nu mă părăsi de tot!
Cum îşi va ţine tânărul curată cărarea?
Îndreptându-se după Cuvântul Tău.
Te caut din toată inima mea; nu mă lăsa să mă abat de la poruncile Tale.
Strâng Cuvântul Tău în inima mea, ca să nu păcătuiesc împotriva Ta!
Binecuvântat să fii Tu, Doamne!
Învaţă-mă orânduirile Tale!
Cu buzele mele vestesc toate hotărârile gurii Tale.
Când urmez învăţăturile Tale, mă bucur de parc-aş avea toate comorile.
Mă gândesc adânc la poruncile Tale şi cărările Tale le am sub ochi.
Mă desfătez în orânduirile Tale şi nu uit Cuvântul Tău.
Fă bine robului Tău, ca să trăiesc şi să păzesc Cuvântul Tău!
Deschide-mi ochii, ca să văd lucrurile minunate ale Legii Tale!
Sunt un străin pe pământ: nu-mi ascunde poruncile Tale!
Totdeauna mi se topeşte sufletul de dor după legile Tale.
Tu mustri pe cei îngâmfaţi, pe blestemaţii aceştia care se rătăcesc de la poruncile Tale.
Ridică de pe mine ocara şi dispreţul!
Căci păzesc învăţăturile Tale.
Să tot stea voievozii şi să vorbească împotriva mea: robul tău cugetă adânc la orânduirile Tale.
Învăţăturile Tale sunt desfătarea mea şi sfătuitorii mei.
Sufletul meu este lipit de ţărână:
înviorează-mă după făgăduinţa Ta!
Eu îmi istorisesc căile şi Tu mă asculţi:
învaţă-mă orânduirile Tale!
Fă-mă să pricep calea poruncilor Tale, şi voi cugeta la lucrurile Tale cele minunate.
Îmi plânge sufletul de durere: ridică-mă după Cuvântul Tău!
Depărtează-mă de calea necredincioşiei către Tine şi dă-mi îndurarea ta, ca să urmez Legea Ta!
Aleg calea adevărului, pun legile Tale sub ochii mei.
Mă ţin de învăţăturile Tale, Doamne, nu mă lăsa de ruşine!
Alerg pe calea poruncilor Tale, căci îmi scoţi inima la larg.
Învaţă-mă, Doamne, calea orânduirilor Tale, ca s-o ţin până în sfârşit!
Dă-mi pricepere, ca să păzesc Legea Ta şi s-o ţin din toată inima mea!
Povăţuieşte-mă pe cărarea poruncilor Tale, căci îmi place de ea.
Pleacă-mi inima spre învăţăturile Tale, şi nu spre câştig!
Abate-mi ochii de la vederea lucrurilor deşarte, înviorează-mă în calea Ta!
Împlineşte-Ţi făgăduinţa faţă de robul Tău, făgăduinţa făcută pentru cei ce se tem de Tine!
Depărtează de la mine ocara de care mă tem!
Căci judecăţile Tale sunt pline de bunătate.
Iată, doresc să împlinesc poruncile Tale: fă-mă să trăiesc în neprihănirea cerută de Tine!
Să vină, Doamne, îndurarea Ta peste mine, mântuirea Ta, după făgăduinţa Ta!
Şi atunci voi putea răspunde celui ce mă batjocoreşte, căci mă încred în Cuvântul Tău.
Nu lua de tot din gura mea cuvântul adevărului!
Căci nădăjduiesc în judecăţile Tale.
Voi păzi Legea Ta necurmat, totdeauna şi pe vecie.
Voi umbla în loc larg, căci caut poruncile Tale.
Voi vorbi despre învăţăturile Tale înaintea împăraţilor şi nu-mi va roşi obrazul.
Mă desfăt în poruncile Tale, căci le iubesc.
Îmi întind mâinile spre poruncile Tale, pe care le iubesc, şi vreau să mă gândesc adânc la orânduirile Tale.
Adu-Ţi aminte de făgăduinţa dată robului Tău, în care m-ai făcut să-mi pun nădejdea!
Aceasta este mângâierea mea în necazul meu: că făgăduinţa Ta îmi dă iarăşi viaţă.
Nişte îngâmfaţi mi-aruncă batjocuri, totuşi eu nu mă abat de la Legea Ta.
Mă gândesc la judecăţile Tale de odinioară, Doamne, şi mă mângâi.
M-apucă o mânie aprinsă la vederea celor răi, care părăsesc Legea Ta.
Orânduirile Tale sunt prilejul cântărilor mele în casa pribegiei mele.
Noaptea îmi aduc aminte de Numele Tău, Doamne, şi păzesc Legea Ta.
Aşa mi se cuvine, căci păzesc poruncile Tale.
Partea mea, Doamne, o spun, este să păzesc cuvintele Tale.
Te rog din toată inima mea: ai milă de mine, după făgăduinţa Ta!
Mă gândesc la căile mele şi îmi îndrept picioarele spre învăţăturile Tale.
Mă grăbesc şi nu preget să păzesc poruncile Tale.
Cursele celor răi mă înconjoară, dar nu uit Legea Ta.
Mă scol la miezul nopţii să Te laud pentru judecăţile Tale cele drepte.
Sunt prieten cu toţi cei ce se tem de Tine şi cu cei ce păzesc poruncile Tale.
Pământul, Doamne, este plin de bunătatea Ta; învaţă-mă orânduirile Tale!
Tu faci bine robului Tău, Doamne, după făgăduinţa Ta.
Învaţă-mă să am înţelegere şi pricepere, căci cred în poruncile Tale.
Până ce am fost smerit, rătăceam; dar acum păzesc Cuvântul Tău.
Tu eşti bun şi binefăcător:
învaţă-mă orânduirile Tale!
Nişte îngâmfaţi urzesc neadevăruri împotriva mea; dar eu păzesc din toată inima mea poruncile Tale.
Inima lor este nesimţitoare ca grăsimea, dar eu mă desfătez în Legea Ta.
Este spre binele meu că m-ai smerit, ca să învăţ orânduirile Tale.
Mai mult preţuieşte pentru mine legea gurii Tale, decât o mie de lucruri de aur şi de argint.
Mâinile Tale m-au făcut şi m-au întocmit; dă-mi pricepere, ca să învăţ poruncile Tale!
Cei ce se tem de Tine mă văd şi se bucură, căci nădăjduiesc în făgăduinţele Tale.
Ştiu, Doamne, că judecăţile Tale sunt drepte: din credincioşie m-ai smerit.
Fă ca bunătatea Ta să-mi fie mângâiere, cum ai făgăduit robului Tău!
Să vină peste mine îndurările Tale, ca să trăiesc, căci Legea Ta este desfătarea mea.
Să fie înfruntaţi îngâmfaţii care mă asupresc fără temei!
Căci eu mă gândesc adânc la poruncile Tale.
Să se întoarcă la mine cei ce se tem de Tine şi cei ce cunosc învăţăturile Tale!
Inima să-mi fie neîmpărţită în orânduirile Tale, ca să nu fiu dat de ruşine!
Îmi tânjeşte sufletul după mântuirea Ta: nădăjduiesc în făgăduinţa Ta.
Mi se topesc ochii după făgăduinţa Ta şi zic:
„Când mă vei mângâia?” Căci am ajuns ca un burduf pus în fum, totuşi nu uit orânduirile Tale.
Care este numărul zilelor robului Tău?
Când vei pedepsi pe cei ce mă prigonesc?
Nişte îngâmfaţi sapă gropi înaintea mea; nu lucrează după Legea Ta.
Toate poruncile Tale nu sunt decât credincioşie; ei mă prigonesc fără temei: ajută-mă!
Gata, gata să mă doboare şi să mă prăpădească, dar eu nu părăsesc poruncile Tale.
Înviorează-mă după bunătatea Ta, ca să păzesc învăţăturile gurii Tale!
Cuvântul Tău, Doamne, dăinuieşte în veci în ceruri.
Credincioşia Ta ţine din neam în neam; Tu ai întemeiat pământul, şi el rămâne tare.
După legile Tale stă în picioare totul astăzi, căci toate lucrurile Îţi sunt supuse.
Dacă n-ar fi fost Legea Ta desfătarea mea, aş fi pierit în ticăloşia mea.
Niciodată nu voi uita poruncile Tale, căci prin ele mă înviorezi.
Al Tău sunt: mântuieşte-mă, căci caut poruncile Tale.
Nişte răi mă aşteaptă ca să mă piardă, dar eu iau aminte la învăţăturile Tale.
Văd că tot ce este desăvârşit are margini, poruncile Tale însă sunt fără margini.
Cât de mult iubesc Legea Ta!
Toată ziua mă gândesc la ea.
Poruncile Tale mă fac mai înţelept decât vrăjmaşii mei, căci totdeauna le am cu mine.
Sunt mai învăţat decât toţi învăţătorii mei, căci mă gândesc la învăţăturile Tale.
Am mai multă pricepere decât bătrânii, căci păzesc poruncile Tale.
Îmi ţin piciorul departe de orice drum rău, ca să păzesc Cuvântul Tău.
Nu mă depărtez de legile Tale, căci Tu mă înveţi.
Ce dulci sunt cuvintele Tale pentru cerul gurii mele!
Mai dulci decât mierea în gura mea!
Prin poruncile Tale mă fac mai priceput, de aceea urăsc orice cale a minciunii.
Cuvântul Tău este o candelă pentru picioarele mele şi o lumină pe cărarea mea.
Jur, şi mă voi ţine de jurământ, că voi păzi legile Tale cele drepte.
Sunt foarte amărât:
înviorează-mă, Doamne, după Cuvântul Tău!
Primeşte, Doamne, simţămintele pe care le spune gura mea şi învaţă-mă legile Tale!
Viaţa îmi este necurmat în primejdie, şi totuşi nu uit Legea Ta.
Nişte răi îmi întind curse, dar eu nu mă rătăcesc de la poruncile Tale.
Învăţăturile Tale sunt moştenirea mea de veci, căci ele sunt bucuria inimii mele.
Îmi plec inima să împlinesc orânduirile Tale, totdeauna şi până la sfârşit.
Urăsc pe oamenii nehotărâţi, dar iubesc Legea Ta.
Tu eşti adăpostul şi scutul meu; eu nădăjduiesc în făgăduinţa Ta.
Depărtaţi-vă de mine, răilor, ca să păzesc poruncile Dumnezeului meu!
Sprijină-mă, după făgăduinţa Ta, ca să trăiesc, şi nu mă lăsa de ruşine în nădejdea mea!
Fii sprijinul meu, ca să fiu scăpat şi să mă veselesc neîncetat de orânduirile Tale!
Tu dispreţuieşti pe toţi cei ce se depărtează de orânduirile Tale, căci înşelătoria lor este zadarnică.
Ca spuma iei pe toţi cei răi de pe pământ, de aceea eu iubesc învăţăturile Tale.
Mi se înfioară carnea de frica Ta şi mă tem de judecăţile Tale.
Păzesc legea şi dreptatea: nu mă lăsa în voia asupritorilor mei!
Ia sub ocrotirea Ta binele robului Tău şi nu mă lăsa apăsat de nişte îngâmfaţi!
Mi se topesc ochii după mântuirea Ta şi după făgăduinţa Ta cea dreaptă.
Poartă-Te cu robul Tău după bunătatea Ta şi învaţă-mă orânduirile Tale!
Eu sunt robul Tău; dă-mi pricepere ca să cunosc învăţăturile Tale.
Este vremea ca Domnul să lucreze, căci ei calcă Legea Ta.
De aceea, eu iubesc poruncile Tale mai mult decât aurul, da, mai mult decât aurul curat:
de aceea găsesc drepte toate poruncile Tale şi urăsc orice cale a minciunii.
Învăţăturile Tale sunt minunate, de aceea le păzeşte sufletul meu.
Descoperirea cuvintelor Tale dă lumină, dă pricepere celor fără răutate.
Deschid gura şi oftez, căci sunt lacom după poruncile Tale.
Întoarce-Ţi Faţa spre mine şi ai milă de mine, după obiceiul Tău faţă de cei ce iubesc Numele Tău!
Întăreşte-mi paşii în Cuvântul Tău şi nu lăsa nicio nelegiuire să stăpânească peste mine!
Izbăveşte-mă de asuprirea oamenilor, ca să păzesc poruncile Tale!
Fă să strălucească Faţa Ta peste robul Tău şi învaţă-mă orânduirile Tale!
Ochii îmi varsă şiroaie de ape, pentru că Legea Ta nu este păzită.
Tu eşti drept, Doamne, şi judecăţile Tale sunt fără prihană.
Tu Îţi întemeiezi învăţăturile pe dreptate şi pe cea mai mare credincioşie.
Râvna mea mă mănâncă, pentru că potrivnicii mei uită cuvintele Tale.
Cuvântul Tău este cu totul încercat, şi robul Tău îl iubeşte.
Sunt mic şi dispreţuit, dar nu uit poruncile Tale.
Dreptatea Ta este o dreptate veşnică şi Legea Ta este adevărul.
Necazul şi strâmtorarea mă ajung, dar poruncile Tale sunt desfătarea mea.
Învăţăturile Tale sunt drepte pe vecie: dă-mi pricepere, ca să trăiesc!
Te chem din toată inima mea: ascultă-mă, Doamne, ca să păzesc orânduirile Tale.
Te chem: mântuieşte-mă, ca să păzesc învăţăturile Tale!
O iau înaintea zorilor şi strig; nădăjduiesc în făgăduinţele Tale.
O iau înaintea străjilor de noapte şi deschid ochii, ca să mă gândesc adânc la Cuvântul Tău.
Ascultă-mi glasul, după bunătatea Ta, înviorează-mă, Doamne, după judecata Ta!
Se apropie cei ce urmăresc mişelia şi se depărtează de Legea Ta.
Dar Tu eşti aproape, Doamne, şi toate poruncile Tale sunt adevărul.
De multă vreme ştiu, din învăţăturile Tale, că le-ai aşezat pentru totdeauna.
Vezi-mi ticăloşia şi izbăveşte-mă, căci nu uit Legea Ta.
Apără-mi pricina şi răscumpără-mă, înviorează-mă, după făgăduinţa Ta.
Mântuirea este departe de cei răi, căci ei nu caută orânduirile Tale.
Mari sunt îndurările Tale, Doamne!
Înviorează-mă după judecăţile Tale!
Mulţi sunt prigonitorii şi potrivnicii mei, dar nu mă depărtez de învăţăturile Tale.
Văd cu scârbă pe cei necredincioşi Ţie, care nu păzesc Cuvântul Tău.
Vezi cât de mult iubesc eu poruncile Tale:
înviorează-mă, Doamne, după bunătatea Ta!
Temelia Cuvântului Tău este adevărul şi toate legile Tale cele drepte sunt veşnice.
Nişte voievozi mă prigonesc fără temei, dar inima mea nu tremură decât de cuvintele Tale.
Mă bucur de Cuvântul Tău, ca cel ce găseşte o mare pradă.
Urăsc şi nu pot suferi minciuna, dar iubesc Legea Ta.
De şapte ori pe zi Te laud din pricina legilor Tale celor drepte.
Multă pace au cei ce iubesc Legea Ta şi nu li se întâmplă nicio nenorocire.
Eu nădăjduiesc în mântuirea Ta, Doamne, şi împlinesc poruncile Tale.
Sufletul meu ţine învăţăturile Tale şi le iubesc mult de tot!
Păzesc poruncile şi învăţăturile Tale, căci toate căile mele sunt înaintea Ta.
Să ajungă strigătul meu până la Tine, Doamne!
Dă-mi pricepere, după făgăduinţa Ta.
Să ajungă cererea mea până la Tine!
Izbăveşte-mă, după făgăduinţa Ta!
Buzele mele să vestească lauda Ta, căci Tu mă înveţi orânduirile Tale!
Să cânte limba mea Cuvântul Tău, căci toate poruncile Tale sunt drepte!
Mâna Ta să-mi fie într-ajutor, căci am ales poruncile Tale.
Suspin după mântuirea Ta, Doamne, şi Legea Ta este desfătarea mea.
Să-mi trăiască sufletul şi să Te laude, şi judecăţile Tale să mă sprijine!
Rătăcesc ca o oaie pierdută: caută pe robul Tău, căci nu uit poruncile Tale.
Vă îndemn dar, fraţilor, pentru îndurarea lui Dumnezeu, să aduceţi trupurile voastre ca o jertfă vie, sfântă, plăcută lui Dumnezeu; aceasta va fi din partea voastră o slujbă duhovnicească.
Să nu vă potriviţi chipului veacului acestuia, ci să vă prefaceţi prin înnoirea minţii voastre, ca să puteţi deosebi bine voia lui Dumnezeu: cea bună, plăcută şi desăvârşită.
Prin harul care mi-a fost dat, eu spun fiecăruia dintre voi să nu aibă despre sine o părere mai înaltă decât se cuvine, ci să aibă simţiri cumpătate despre sine, potrivit cu măsura de credinţă pe care a împărţit-o Dumnezeu fiecăruia.
Căci, după cum într-un trup avem mai multe mădulare, şi mădularele n-au toate aceeaşi slujbă, tot aşa şi noi, care suntem mulţi, alcătuim un singur trup în Hristos, dar fiecare în parte suntem mădulare unii altora.
Deoarece avem felurite daruri după harul care ne-a fost dat, cine are darul prorociei să-l întrebuinţeze după măsura credinţei lui.
Cine este chemat la o slujbă să se ţină de slujba lui.
Cine învaţă pe alţii să se ţină de învăţătură.
Cine îmbărbătează pe alţii să se ţină de îmbărbătare.
Cine dă să dea cu inimă largă.
Cine cârmuieşte să cârmuiască cu râvnă.
Cine face milostenie s-o facă cu bucurie.
Dragostea să fie fără prefăcătorie.
Fie-vă groază de rău şi lipiţi-vă tare de bine.
Iubiţi-vă unii pe alţii cu o dragoste frăţească.
În cinste, fiecare să dea întâietate altuia.
În sârguinţă, fiţi fără preget.
Fiţi plini de râvnă cu duhul.
Slujiţi Domnului.
Bucuraţi-vă în nădejde.
Fiţi răbdători în necaz.
Stăruiţi în rugăciune.
Ajutaţi pe sfinţi când sunt în nevoie.
Fiţi primitori de oaspeţi.
Binecuvântaţi pe cei ce vă prigonesc: binecuvântaţi şi nu blestemaţi.
Bucuraţi-vă cu cei ce se bucură; plângeţi cu cei ce plâng.
Aveţi aceleaşi simţăminte unii faţă de alţii.
Nu umblaţi după lucrurile înalte, ci rămâneţi la cele smerite.
Să nu vă socotiţi singuri înţelepţi.
Nu întoarceţi nimănui rău pentru rău.
Urmăriţi ce este bine înaintea tuturor oamenilor.
Dacă este cu putinţă, întrucât atârnă de voi, trăiţi în pace cu toţi oamenii.
Preaiubiţilor, nu vă răzbunaţi singuri, ci lăsaţi să se răzbune mânia lui Dumnezeu, căci este scris:
„Răzbunarea este a Mea; Eu voi răsplăti”, zice Domnul.
Dimpotrivă, „dacă îi este foame vrăjmaşului tău, dă-i să mănânce; dacă-i este sete, dă-i să bea; căci, dacă vei face astfel, vei grămădi cărbuni aprinşi pe capul lui.” Nu te lăsa biruit de rău, ci biruieşte răul prin bine.
